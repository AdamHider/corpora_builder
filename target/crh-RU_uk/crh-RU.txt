# Айванлар не айталар
Кийиклер, къушлар, ашератлар -
Бизим эски джан достлар.
Бойнузлы, эм мыйыкълылар
къанатлы, эм къуйрукълылар...
Бир сырагьа тизильдилер,
Бакъынъ бизге не дедилер...
## Сыгьыр
Саба кетип тогъайдан
Чечек башы отлайым.
Балачыкълар ичер деп,
Къоп-къою сют топлайым.
## Кьой
Чобанларнен чёллерде,
Гедже-куньдюз кезем мен.
Сют, май, эт, юнь, сизлерге,
Къарап турмай берем мен.
## Эчки
Сакъалчыгъым уп-узун,
Ошайым къойгъа озюм.
Тийме чобан сен манъа,
Тырмашайым къырларгъа.
## Копек
Къаралтыда юрем мен,
Хырсыз кельсе корем мен.
Тёгерекни долашып,
Бутюн гедже урем мен.
## Мышыкъ
Балалар корьсе севине,
Чагъыралар эвине.
Сычанларны тутам мен,
Шу дакъкъасы ютам мен.
## Тавшан
Тавда, чёльде яшайым,
Морковь, хыяр ашайым.
Авджыларны корьгенде,
Титремеге башлайым.
## Кирпи
Урбам меним тегенек,
Бу тегенек не керек?
Юмарланып яткьанда,
“Тийме манъа, сен!” — демек
## Аюв
Зынджырлайлар бойнумны,
Ойнаталар сопалап,
Корьдинъизми балалар,
Чапкъанымны топаллап.
# Барон Мюнхаузеннинъ сергузештлери
### Ер юзюнде энъ акъикъатпервер адам
Балабан бурунлы кучюк бир къартчыкъ оджакъ башында отура да, озюнинъ башына келип кечкен алларны икяе эте.
Динълеп отургъанлар онынъ козюне бакъып кулелер:
— Ай да, Мюнхаузен!
Иште, санъа барон!
Мюнхаузен оларгъа айланып биле бакъмай.
Къарт озюни сыкъмай, сёзюни эп девам эте ве айгъа насыл чыкъкъаныны, учь аякълы адамлар арасында насыл яшагъаныны, балабан бир балыкъ оны насыл юткъаныны, озюнинъ башы насыл къопып тюшкенини айта.
Куньлерден бир кунь, насылдыр, бир ёлджу оны динъледи, динъледи де, сонъ:
— Бунынъ эписи уйдурма!
Сенинъ айткъанларынъ олгъан шейлер дегиль, — деп багъырды.
Къартчыкъ къашларыны чатты ве къордалана берип:
— Озюмнинъ энъ яхшы достларым деп саймагъа шереф саиби олгъаным о графлар, баронлар, князьлар ве султанлар ер юзюнде меним энъ акъикъатпервер адам олгъанымны эр вакъыт айта эдилер, — деп джевап берди.
Этрафына топлангъанлар даа зияде шакъылдап кульдилер:
— Мюнхаузен — акъикъатпервер адам!
Ха-ха-ха!
Ха-ха-ха!
Ха-ха-ха!
Лякин Мюнхаузен ич бир шей олмагъандай, сыгъыннынъ башы устюнде насыл бир аджайип терек оськени акъкъындаки икяесини девам эттирди.
— Терек?..
Сыгъыннынъ башы устюнде терек!
— Эбет.
Вишне тереги...
Терекнинъ устюнде де вишнелер...
Эм ойле сувлу, татлы вишнелер ки...
Бу икяелернинъ эписи мында, бу китапта басылгъандырлар.
Энъ яхшысы, оларны окъунъыз да, ер юзюнде барон Мюнхаузенден даа акъикъатпервер адам олып-олмагъанына озюнъиз къаний олунъыз.
## Биринджи къысым
### Кильсе тёпесиндеки ат
Мен аткъа минип Русиеге кеттим.
Бу, къышта олып кечкен бир вакъиадыр.
Къар ягъа эди.
Атым пек ёрулды ве кяде бир сюрюнмеге башлады.
Меним де пек юкъум келе эди.
Ергъунлыкътан себеп, эгерден йыкъылыр дереджеге кельген эдим, лякин геджелемеге ер нафиле къыдыргъаным: ёлумда манъа ич бир койчик расткельмеди.
Энди не япмалы?
Чёльнинъ ортасында геджелемеге сыра кельди.
Этрафта не бир чегер бар эди, не де бир терек.
Ялынъыз кучюк бир диречик къар тюбюнден тюртийип тура эди.
Мен буюкъкъан атымны насыл да олса, бу диречикке багъладым да, озюм де шу ерде, къар устюнде узанып, юкълап къалдым.
Мен чокъ юкълагъаным, уянгъанымда, бакъсам не корейим, мен чёльде дегиль де, насылдыр бир койде.
Даа догърусы, уфакъ бир шеэрчикте ята экеним.
Мени эр тарафтан эвлер сарып алгъанлар.
Бу насыл шей?
Мен къайда тюштим?
Бир гедже ичинде бу эвлер мында насыл осип чыкъа бильдилер?
Я меним атым къайда къалды?
Мен не олгъаныны эппейи вакъыт анълап оламадым.
Бир даа къайдалардандыр къулагъыма таныш бир кишнев чалынды.
Кишнеген ат — меним атым эди.
Я атымнынъ озю къайда?
Кишнев, къайдандыр, тёпеден келе эди.
Башымны котерип бакъсам, не корейим!
Атым кильсенинъ тёпесинде асылы тура!
Хачкъа багълангъан.
Шу дакъкъасы мен ишнинъ аслыны анъладым.
Тюневин акъшам бутюн бу шеэрчикнинъ алай халкъыны эвлери такъымынен терен къар баскъан да, тышта ялынъыз кильсе хачынынъ тёпечиги тюртийип къалгъан.
Мен бунынъ хач олгъаныны бильмей эдим, о манъа кучюк бир диречик киби корюнген.
Мен де онъа атымны багълагъан экеним!
Амма гедже мен юкълагьанымда, авасы зияде джылынгъан, къар иримеге башлагъан.
Мен о къадар къатты юкълагъаным ки, ерге чёккенимни дуймагъаным.
Амма меним заваллы атым шай да анда, кильсе тёпесинде, къалгъан.
О, кильсенинъ хачына багълы олгъанындан себеп, ерге эналмагъан.
Энди не япмалы?
Чокъ тюшюнип отурмай, пыштавыма япыштым.
Мен эр вакъыт пек мергин ата тургъаным.
Яхшы этип козьледим ве атнынъ тамам югенине урдым.
Юген ортадан узюльди.
Ат чар-чабик ерге энип, яныма кельди.
Мен онъа секирип миндим ве ёлума ель киби реван олдым.
### Чанагъа екильген къашкъыр
Мен къыш куньлери ат устюнде кезмекнинъ онъайтсыз олгъаныны пек яхшы билем.
Чана устюнде кезмек бундан яхшы.
Мен озюме пек яхшы бир чана сатын алдым ве йымшакъ къар устюнде джельдирип кеттим.
Акъшам устю мен бир ормангъа кирдим.
Энди къоркъусырап башлагъан эдим.
Шу ань атым эеджанлы-эеджанлы кишнемеге башлады.
Артыма айланып бакъсам не корейим, ай ярыгъында къоркъунчлы бир къашкъыр кескин тишли агъзыны ачып, чанамнынъ пешинден чапа эди.
Къуртулмакъ ичюн ич бир тюрлю умют ёкъ эди.
Мен, чана астына яттым ве къоркъумдан козьлеримни къапаттым.
Атым къутургъан киби чапа эди.
Бирден тамам меним къулагъым янында къашкъыр тишлерининъ шакъырдысы эшитильмеге башлады.
Лякин бахтыма, къашкъыр манъа эмиет бермеди.
О, чананынъ устюнден — тамам башымнынъ устюнден — атлап кечти ве меним заваллы атымнынъ устюне атылды.
Бир дакъкъа ичинде атымнынъ арт къысмы ачкозь къашкъырнынъ агъзында гъайып олды.
Атымнынъ ог къысмы къоркъу ве агърыдан илериге догъру чапмакъны девам эттирди.
Къашкъыр, атымны ашап, кеткен сайын онынъ ичине сокъулмакъта эди.
Мен эсимни башыма бираз топлагъан сонъ, къамчыма япыштым ве дакъкъа-вакъыт гъайып этмей, ачкозь джанаварны силиштирмеге башладым.
О, улуды ве огге догъру атылды.
Къашкъыр даа ашап битирмеген атнынъ ог къысмы такъымларындан къуртулып, къар устюне йыкъылды.
Онынъ ерине — арышлар арасына ве ат такъымы ичине къашкъыр кирип къалды!
Бу такъымлар онынъ бойнуна асылды.
О, ат киби екильген эди.
Мен оны бар къуветимнен къамчыламакъны девам эттирдим.
О, меним чанамны чекип, эп огге догъру вызнен кете эди.
О къадар чабик кеттим ки, къашкъырны пертавлата-пертавлата, эки-учь сааттан сонъ Петербурггъа кирип кельдим.
Тааджипте къалгъан Петербург эалиси, озь чанасына ат ерине къутургъан къашкъырны еккен къараманны сейир этмек ичюн сокъакъкъа топ-топ чапышып чыкъты.
### Козьлеримден къыгъылчымлар чыкътылар
Петербургда мен яхшы яшадым.
Мен сыкъ-сыкъ авгъа кете эдим ве, эр кунь дегендай, пек чокъ аджайип вакъиалар корип кечирген эдим.
О шенъ вакъытларны мен шимди де кейфнен хатырлайым.
О вакъыт анда пек зевкълы бир вакъиа олып кечкен эди.
Меним ятакъ одамнынъ пенджересинден кениш бир тыйнакъ корюне эди, анда чокътан-чокъ чешит тюрлю кийик айванлар яшай эдилер.
Куньлерден бир кунь, саба, мен пенджере янына баргъанымда, тыйнакъта кийик папийлерни корип къалдым.
Чар-чабик тюфегимни алдым да, эвден чапып чыкътым.
Лякин мердивенден алель-аджеле чапып тюшеяткъанымда, башымны къапыгъа о къадар яман урдым ки, тап козьлеримден къыгъылчымлар сычрап кеттилер.
Бу мени токътаталмады.
Мен эп илери чаптым.
Иште, ниает, тыйнакъ.
Энъ семиз папийни козьлеп атмакъ истедим.
Бир даа бакъсам не корейим — тюфегимде пистон ёкъ.
Пистонсыз исе атмакъ мумкюн дегиль.
Энди не япмалы?
Эвге пистон алмагъа чапмалымы?
Папийлер учып кете билелер.
Мен озь талийимни къаргъап, тюфегимни яныкълы бир алда ашагъы эндирдим. Шу ерде бирден бирге акълыма парлакъ бир фикир кельди.
Мен — бар кучюмнен сагъ козюме бир юмрукъ урдым.
Бирден козюмден къыгъылчымлар тёкюльдилер ве шу ань тюфегимдеки барот туташты.
Эбет!
Барот туташты, тюфек атылды, ве мен бир атышнен яхшыдан да яхшы он папий урдым.
Атеш якъаджакъта эр вакъыт бойле къыгъылчымлардан файдаланмакъны сизге де тевсие этем.
### Тааджипли ав
Даа десенъиз, манъа булардан да зевкълы вакъиалар расткельди.
Бир кере мен бутюн кунь авда булундым ве акъшам чыкъылмаз орман ичерисинде, насылдыр, бир кениш гольге расткельдим.Бу гольде кийик папийлер къайнаша эдилер.
Мен омрюмде бу къадар чокъ папий корьмеген эдим!
Лякин, чокъ языкъ ки, менде бир къуршун биле къалмагъан эди.
Мен тамам шу куню акъшам балабан бир компания достларымны беклей ве оларны кийик къуш этинен сыйламакъ истей эдим.
Мен, затен, мусафирчен ве джумерт бир адамым.
Меним пиширген ашларны бутюн Петербург биле эди.
Насыл олур да, энди эвге мен папийсиз къайтарым!
Чокъ вакъыт мен не япаджагъымны бильмей турдым ве бирден-бирге ав чантамда бир кесек чий ягъ къалгъаныны хатырладым.
Ура!
Бу ягъ пек яхшы бир тузакъ олур!
Мен оны чантамдан чыкъарып, тез-тез узун ве индже бир йипке багъладым да, сувгъа аттым.
Папийлер аш корип, шу саат ягъгъа ялдап кельдилер.
Олардан бири оны ачкозьликнен ютты, лякин ягъ тайгъакъ эди ве аман папийнинъ ичинден кечип, онынъ артындан атылып чыкъты!
Бойлеликнен, папий меним йипиме кечип къалды.
О вакъыт ягънынъ янына экинджи папий ялдап кельди ве онынънен де айны шу ал юзь берди.
Папийлер бири-бири артындан келип, меним ягъымны ютып, эписи бирдайын, йипиме кечип къалдылар.
Он дакъкъа кечмеден, бутюн папийлер йипке тыпкъы боюнджакълар киби тизильдилер.
Бойле зенгин авгъа бакъмакъ манъа не къадар къуванч багъышлагъаныны, эбет, козюнъиз огюне кетире билирсинъиз.
Манъа ялынъыз тутулгъан папийлерни тартып чыкъармакъ ве ашханедеки ашчыма алып кетмек къалды.
Достларыма бу авой да зияфет олур-эй!
Лякин бу къадар чокъ папийни алып кетмек ойле къолай дегиль эди.
Мен бир къач адым аткъан сонъ, пек яман ёрулдым.
Бирден бирге — меним тааджипимни козь огюне кетиринъиз!
— папийлер авеленди ве мени булутларгъа алып чыкътылар.
Меним ериме башкъасы олгъан олса, шашмалар эди, амма мен джесюр ве атик адамым.
Мен озюмнинъ сюртюгимден дюмен яптым ве папийлернинъ учушыны идаре этип, шу ань эвге учып кельдим.
Лякин энди ерге, ашагъы насыл энмели?
Чаресини пек къолай таптым!
Атиклигим бу ерде де манъа ярдымгъа кельди.
Мен бир къач папийнинъ башыны тутып къайырдым, ве биз явашя-ваш ерге энип башладыкъ.
Мен тамам озь ашаханемнинъ оджагъына келип тюштим!
Мен оджакъ ичинде, ашчымнынъ огюнде пейда олгъанымда, онынъ насыл тааджипленгенини сиз бир корьген олсайдынъыз!
Бахтыма, ашчы анда даа атеш якъып етиштирамагъан экен.
### Шомполгъа тизильген чиллер
О-о, атиклик — буюк шей!
Бир кере манъа бир атышнен еди чиль урмакъ сырасы кельди.
Бундан сонъ, атта душманларым биле дар-дюньяда ич бир вакъыт меним киби бир нишанджы олмагъаныны танымакъ меджбуриетинде къалдылар.
Бу иш мына насыл олды.
Мен озюк тинъ бутюн къуршунларымны сарф этип, авдан къайта эдим.
Бирден-бирге меним аякъларым тюбюнден еди чиль пырылдап къачты.
Мен бойле бир яхшы кийик къушларнынъ къолумдан таймасына, эльбет де, ёл бералмаз эдим.
Мен алель-аджеле тюфегимни толдурдым, — ненен толдургъандыр, деп беллейсинъизми?
— шомполнен!
Эбет, адий шомполнен, яни тюфек темизлемек ичюн къулланылгъан демир таячыкъны къуршун ерине къулланмагъа къарар бердим!
Сонъ, чиллернинъ янына чапып бардым, оларны урькюттим ве аттым.
Чиллер бири-бири артындан авагъа котерильдилер, ве меним шомполым барып бир кереден едисине къадалды.
Еди чильнинъ эписи шомполыма тизильген алда аякъларымнынъ астына келип тюштилер!
Мен оларны алдым ве оларнынъ къавурылып азыр олгъанлары мени пек тааджиплендирди!
Эбет, олар къавурылгъан ве ашамагъа азыр эдилер!
Эм башкъа тюрлю оламаз да эди я: меним шомполым тюфек атылгъанда пек яман къызгъан, ве чиллер онъа илишип къавурылып къалгъан эдилер.
Мен отлар устюне отурдым ве шу ерде уйлелик ашымны буюк бир иштианен ашадым.
### Иненен санчылгъан тильки
Эбет, атиклик — яшайышта энъ муим шейдир.
Дюньяда барон Мюнхаузенден де атик адам даа олмады.
Бир кунь чытырманлы рус орманларынынъ биринде манъа къара-къонур бир тильки расткельди.
Тилькининъ териси о къадар яхшы эди ки, мен оны къуршун я да сачманен харапламагъа языкъсындым.
Мен бир дакъкъа токътамай, тюфегимден атмакъ ичюн азыр туткъан къуршунны чыкъарып алдым да, къуршун ерине тюфекке узун аякъкъап инесини къойып, тилькини аттым.
Ине онынъ къуйругъыны терекке яхшы этип мыхлады.
Мен ашыкъмадан, тилькиге якъынлаштым ве оны орьме къамчымнен силиштирмеге башладым.
Инанасынъызмы, о, бу силиштирювден о дередже шашты ки, тап кенди терисинден сыйырылып чыкъты ве чыр-чыплакъ алда янымдан чапып къачып кетти.
Амма онынъ терисини не къуршун, не де сачма хараплады, манъа бутюн къалды.
### Сокъур домуз
Эбет, манъа эр тюрлю тааджипли вакъиалар чокъ расткеле тургъан.
Куньлерден бир кунь мен гурь бир орман ичинден кечип кетеята эдим.
Бир даа бакъсам, уфачыкъ бир кийик домуз баласы чапа-чапа кете, онынъ артындан да балабан бир домуз келе эди.
Мен аман къуршун узьдим.Амма, языкълар олсун, урамадым.
Меним къуршуным тамам домузнен онынъ баласы арасындан кечип кетти.
Домуз баласы выйылдады ве тез-тез чегерликлер арасында гизленди, амма ана-домуз тургъан еринде къатып къалды.
Бу домуз менден не ичюн къачмай экен, деп тааджиплендим, лякин онъа якъын баргъаным киби, ишнинъ асылыны анъладым.
Ана-домуз сокъур олгъанындан себеп, ёлуны озь башына тапып оламай экен.
О, орман ичинде, ялынъыз, баласынынъ къуйручыгъындан тутып кезе биле экен.
Меним къуршуным исе бу къуйручыкъны узьген экен.
Домуз баласы къачып кетти.
Ёл косьтериджисиз къалгъан ана-домуз да къайда кетеджегини бильмей, баласынынъ къуйручыгъынынъ парчасыны тишлеринен сыкъып, чаресиз бир алда тура эди.
Шу ерде меним акълыма гузель бир фикир кельди.
Мен къуйрукънынъ бир уджундан тутып, анадомузны ашханеме джетип кеттим.
Заваллы сокъур домуз, озюни баштаки киби, баласы джете беллеп, меним пешимден келе берди.
Эбет, мен бир даа текрарламагъа меджбурым: атиклик — пек буюк шей.
### Къабанны мен насыл туттым
Даа бир кересинде орманда манъа кийик къабан расткельди.
Онынъ акъкъындан кельмек даа зор олды.
Янымда атта тюфегим биле ёкъ эди.
Мен къачмагъа башладым, амма о меним пешимден къутургъан киби алып чапты.
Эгер мен биринджи расткельген эмен терегининъ артына сакъланмагъан олсам, о озюнинъ сюйрю тишлерини мытлакъа манъа батырыр эди.
Къабан вызнен келип, эменге урулды.
Онынъ сюйрю тишлери терекке ойле терен кирдилер ки, о, тишлерини эменден тартып чыкъаралмады.
Мен терек артындан чыкъып: — А-а, тюштюнъми, достум!— дедим.
— Токъта!
Энди сен менден къачып къуртуламазсынъ!
Ве, бир таш алдым да, къабан къуртуламамасы ичюн, онынъ уджлу тишлерини терекке даа терен къакъмагъа башладым, сонъундан оны къайым бир йипнен багъладым ве арабагъа къойып, тантананен эвиме алып кеттим.
Буны корьген башкъа авджылар пек шаштылар!
Олар бойле къутургъан йыртыджыны бир къуршун сарф этмей, тирилейин тутмакъ мумкюн олгъаныны козь огюне биле кетиралмай эдилер.
### Худжур сыгъын
Эбет, манъа бундан да яхшы муджизелер расткельгендир.
Бир кунь мен, орман бою кете ве ёлда сатын алгъан татлы ве сувлу вишнелеримни ашай эдим.
Бир даа бакъсам — къаршымда бир сыгъын тура!
Чаталлы бойнузлары олгъан балабандан-балабан, мазаллы ве дюльбер бир сыгъын!
Янымда исе — сонъ ачувланма, бакъайым — тюфегиме къойып атмагъа бир къуршун биле ёкъ.
Сыгъын да къаршымда тикленип тура ве меним тюфегим бош олгъаныны бильгендай, озюни ич де сыкъмайып, бакъа эди.
Бахтыма, менде бир къач вишне даа къалгъан эди.
Мен, тюфекке къуршун ерине вишне чегирдегини къойдым.
Эбет, эбет, кульменъиз, чегирдек къойдым.
Тюфек патлады, амма сыгъын ялынъыз башыны бир саллап алды.
Чегирдек онынъ манълайына барып тийди де лякин онъа ич бир зарар кетирмеди.
Сыгъын шу ань гурь орман ичине кирип кетти.
Бойле яхшы бир сыгъынны къачыргъаныма мен пек яндым.
Бир йыл кечкен сонъ, мен кене шу ормангъа ав авламагъа кельген эдим.
Эльбет, арадан эппейи вакъыт кечкен эди, мен вишне чегирдегинен олгъан вакъианы энди бусбутюн унуткъан эдим.
Бойнузлары арасында даллы-пытакълы бир вишне тереги оськен мазаллы сыгъын гурь орман ичинден къаршыма атылып чыкъкъанда, мен пек тааджиплендим!
Ах, инанынъыз, бу пек дюльбер, мазаллы бир сыгъын эди: башынынъ тёпесинде исе — гузель бир терек!
Бу терекнинъ, кечкен сене манъа къуршун хызметини корьген кучюк чегирдектен осип етишкенини мен шу саат анъладым.
Бу кереси менде къуршун етишмемезлиги ёкъ эди.
Мен яхшы этип, козьлеп аттым, ве сыгъын олюм алында ерге серильди.
Бойлеликнен мен бир атышнен эм къызартылгъан эт, эм вишне хошафы эльде эттим, чюнки терек пишкен ири вишнелернен ортюли эди.
Догърусыны айтсам, мен омрюмде бундан да лезетли вишне ашап бакъмагъан эдим.
### Ичи тышына чевирильген къашкъыр
Недендир бильмем, эксери вакъыт энъ ачувлы телюкели йыртыджылар манъа силясыз ве ярдымсыз олгъан дакъкъаларымда расткелелер.
Бир кунь орман бойлап кетеяткъанымда, къаршыма бир къашкъыр чыкъты.
Агъзыны ачкъан — догъру манъа тараф чапмакъта эди.
Не япмалы?
Къачмалымы?
Лякин къашкъыр энди устюме атылгъан, мени ерге йыкътыргъан ве шу ерде богъазымдан къапмагъа азыр тура эди.
Меним ериме башкъасы олса, шашмалар эди, амма сиз барон Мюнхаузенни билесинъиз!
Мен джесюр, атик ве мерд адамым.
Ич бир дакъкъа беклемей, юмругъымны къашкъырнынъ агъзына сокътым ве о, меним къолумны тишлеп алмамасы ичюн, оны эп теренге сокътым.
Къашкъыр манъа къанлы козьлерини тикип бакъты.
Ачувындан онынъ козьлери парылдай эдилер.
Эгер, мен къолумны тартып чыкъарсам, о мени парча-кесек этеджегини биле эдим ве шунынъ ичюн де, къоркъмадан, къолумны баргъан сайын теренге — богъазына сюрдим.
Бу ерде меним акылыма апансыздан гузель бир фикир кельди: мен, къашкъырнынъ ичине-ичеклерине япышып, къуветнен тарттым ве оны, кольмекнинъ енъини айландыргъан киби, ичини тышына чевирдим.
Анълашыла я, бойле операциядан сонъ, о геберип, янымда серилип къалды.
Мен онынъ терисинден яхшы сыджакъ бир чонтукъ тон тиктирдим ве эгер, сиз манъа инанмасанъыз, мен оны сизге истекнен косьтеририм.
### Къутургъан тон
Амма меним омрюмде къашкъырнен расткелиштен де къоркъунчлы вакъиалар олып кечти.
Бир кунь Петербургда юрьгенимде, мени къутургъан бир копек къувалады.
Мен табангъа къувет берип къачтым, лякин устюмдеки агъыр тон чапмагъа мани ола эди.
Къачып бараяткъанда, мен бу тонны котерип аттым ве бир эвге чапып кирдим де къапыны къапаттым.
Тон шай да сокъакъта къалды.
Къутургъан копек онъа атылды ве ачувындан тонны тишлемеге башлады.
Меним хызметчим эвден чапып чыкъты, тонны алды ве оны меним бутюн урбаларым тургъан шкафкъа асты.
Экинджи куню саба эрте о, меним ятакъ одама чапып кирди ве къоркъунчлы бир сеснен:
— Турунъыз!
Турунъыз!
Сизинъ тонунъыз къутургъан! — деп къычырды.
Мен тёшектен атылып турдым, долапны ачтым, бир даа бакъсам не корейим?!
Бутюн урбаларым парча-кесек этильгенлер!
Хызметчим акълы чыкъты: меним тюневин къутургъан копек тишлеген заваллы тонум къутургъан.
Тон ачувнен меним янъы урбама атылды ве о да парча-кесек олды.
Мен аман пыштавымны алдым ве къуршун узьмеге башладым.
Къутургъан тон шу ань тынды.
Сонъ, мен озь адамларыма оны багъламаларыны ве айры бир шкаф ичерисине асмаларыны эмир эттим.
Шу куньден сонъ о ич кимсени тишлемеди, мен де оны ич хавфсырамайып, кийип юрьдим.
### Секиз аякълы къоян
Эбет, Русиеде манъа аджайип вакъиалар аз расткельмеди.
Бир кунь мен адеттен тыш бир къояннынъ изине тюштим.
Къоян шашыладжакъ киби ель-аякъ эди.
О, эп илери ве илери сычрай — раатланмакъ ичюн азачыкъ биле токътамай эди.
Эгерден тюшмей, эки кунь онынъ артындан къувдым ве артындан ич де етишип оламадым.
Меним садыкъ копегим Дианка онынъ артындан бир адым биле кери къалмай эди, амма мен къоянгъа къуршун етеджек къадар якъынлыкъкъа етип оламай эдим.
Учюнджи куню мен, эр алда, бу мельун къоянны атмагъа мувафакъ олдым.
О, отлар узерине йыкъылыр-йыкъылмаз, мен ат устюнден сычрап тюштим ве оны тешкермеге ашыкътым.
Бир даа бакъсам, не корейим: къояннынъ озюнинъ адий аякъларындан гъайры, сакълы дигер аякълары да бар экен.
Сиз меним не къадар тааджипленгенимни бир козь огюне кетиринъиз.
Онынъ — къурсагъында дёрт аягъы аркъасында да даа дёрт аягъы бар эди!
Эбет, эбет, онынъ аркъасында пек яхшы, къавий аякълары бар эди!
Онынъ ашагъыдаки аякълары талгъанда, о къурсагъыны юкъары, аркъасыны ашагъы чевире ве запас аякъларынен чапмасыны девам эттире эди.
Онынъ артындан учь кунь серсем киби къувгъаныма, иште, шашмагъа сыра тюшмей.
### Аджайип чонтукъ тон
Меним садыкъ копегим секиз аякълы къоянны учь кунь къувгъан сонъ, о дередже ёрулды ки, о, ерге йыкъылды ве бир саат ичинде джаныны теслим этти.
Мен яныгъымдан аз къалдым агълап йибермеге ве ольген севимли копегимнинъ хатырасыны сакъламакъ ичюн терисинден манъа бир ав ичюн чонтукъ тону тикильмесини эмир эттим.
Шундан берли манъа артыкъ не тюфек, не копек — ич бир шей керекмей.
Эр сефер ормангъа баргъанымда, чонтукъ тонум мени къашкъыр я да къоян сакълангъан тарафкъа чеке де тура.
Мен бир де-бир кийикке атмакъ мумкюн олгъан къадар якъынлашкъанымда, чонтукъ тондан бир дёгме узюле ве догъру, джанаваргъа тараф къуршун киби уча!
Муджизели дёгме тарафындан ольдюрильген джанавар шу ерде йыкъыла!
Бу чонтукъ тон шимди де меним устюмде.
Сиз, гъалиба, манъа инанмайсынъыз, сиз кулюмсирейсинъиз?
Лякин сиз меним темиз акъикъат айткъаныма инанмакъ истесенъиз мында бакъынъыз: чонтукъ тонумда олгъаныны-оладжагъы эки дёгме къалгъаныны озь козюнъизнен корьмейсинъизми, ёкъса?
Мен бир даа авгъа кеткенде, онынъ устюне энъ аздан отуздан зияде дёгме тикерим.
Башкъа авджылар мени, ой да, куньлерлер!
### Маса устюндеки ат
Мен сизге озюмнинъ атларым акъкъында даа ич бир шей айтмадым, гъалиба?
Амма меним аятымда оларнен де бир чокъ аджайип вакъиалар олып кечти.
Бу иш Литвада олды.
Атларны джан-юректен севген бир достума мусафирликке баргъан эдим.
Иште о, озюнинъ энъ яхшы атыны — ифтихары олгъан атыны мусафирлерге косьтергенде, ат югенинден сыптырылды, дёрт ат бакъыджыны йыкътырып, къутургъандай, азбар ичинде секиреклеп башлады.
Эр кес къоркъып къачты.
Ачувлангъан айваннынъ янына якъынлашмагъа джесарет этеджек киби юрекли бир адам тапылмады.
Ялынъыз мен шашмаламадым.
Мен аджайип джесаретке малик бир инсаным. Мен та балалыкътан башлап, энъ кийик атларны озюме бойсундырмагъа биле эдим.
Бир сычравда мен атнынъ аркъасына секирип миндим ве шу ань оны озюме бойсундырдым.
О, меним къуветли элимни шу саат сезди ве манъа, тыпкъы кучюк бир баладай, таби олды.
Мен бутюн азбарны тантананен долаштым ве бирден менде, чай башында отургъан ханымларгъа озь унеримни косьтермек истеги догъды.
Я буны насыл этип япмалы?
Пек къолай иш.
Мен бу атны пенджереге тараф догърулттым ве аш ашалгъан одагъа ель киби учып кирдим.
Ханымлар илькиде пек къоркътылар.
Мен айгъырны маса устюне сычрап минмеге меджбур эттим, къаделер ве савутлар арасында атны ойле уста ойнакълаттым ки, ич бир къаде, кучючик бир тепси биле къырылмады.
Буны ханымлар пек бегендилер, олар кулюшмеге ве эльчырпмагъа башладылар; меним аджайип усталыгъыма шашып къалгъан достум да бу дызман атны бахшыш оларакъ алмамны риджа этти.
Мен онынъ бахшышына пек севиндим, чюнки дженкке кетмеге азырлана ве чокътан берли джуйрюк араштыра эдим.
Бир саатнан сонъ мен артыкъ янъы ат устюнде Тюркиеге тараф ёлгъа чыкъкъан эдим, о вакъытларда анда къатты урушлар кете эди.
### Ярым ат
Урушларда мен, эльбет де, озь джесюрлигимнен айырылып тура, эр кестен огде душман устюне атыла эдим.
Бир кунь биз тюрклернен къызгъын чарпыштыкъ, нетиджеде оларнынъ къалесини запт эттик.
Къалеге мен эр кестен эвель сюрип кирдим ве къаледен бутюн тюрклерни къувып, къызышкъан атымны сувармакъ ичюн къуюгъа чаптырып бардым.
Ат сув иче ве озюнинъ араретини къандырып оламай эди.
Бир къач саат кечти, амма о, сувдан башыны эп котермей.
Бу насыл ал!
Мен тааджипте къалдым.
Амма шу арада бирден артымда худжур бир шувулты эшитильди.
Мен артыма айланып бакътым ве шашкъанымдан аз къалдым эгер устюнден йыкъылып кетмеге.
Мегер, атымнынъ бутюн арт къысымы тер-темиз кесилип алынгъан, ичкен суву да къурсагъында турмайып, сербест-сербест арттан тёкюле экен!
Бундан меним артымда балабан бир голь мейдангъа кельген.
Мен айретте къалдым.
Бу не худжур ал?
Иште, бу ерде манъа аскерлеримден бириси етип кельди ве джумакънынъ асылы шу ань анълашылды.
Мен, тюрклернинъ артындан къувып, къаленинъ къапысына сокъулгъан дакъкъасы тюрклер къапыны къапата ве атымны санки ортадан больген киби, арт ярысыны кесип алалар.
Атнынъ шу арт къысмы тепмелеп ве туякъларынен урып, тюрклерни къувып, аз бир вакъыт къапыгъа якъын бир ерде къала, сонъундан исе якъын орталыкътаки тогъайлыкъкъа секиреклеп бара.
Аскер манъа: — О шимди де анда отлай! — деди.
— Отлаймы?
Олмайджакъ шей!
— Озюнъиз бар да бакъынъыз.
Мен атнынъ ог ярысы устюнде тогъайлыкъкъа догьру джельдирдим.
Анда мен, керчектен де, атымнынъ арт ярысыны таптым.
О, ешиль чименликте раат-раат юре эди.
Мен аман арбий экимге адам ёлладым, о исе, чокъ тюшюнип отурмадан, атымнынъ эр эки ярысыны индже дефине чубугъынен бири-бирине тикти, чюнки онынъ янында йип ёкъ эди.
Атнынъ эр эки ярысы да пек яхшы бирикти, дефине пытакълары атымнынъ тенине тамыр йибердилер ве бир айдан сонъ меним эгерим узеринде дефине пытакъларындан шийпанчыкъ мейдангъа кельди.
### Топ куллеси устюнде
Даа десенъиз, дженк вакътында манъа ялынъыз ат устюнде кезмек дегиль де, топ куллелери устюнде де кезмек сырасы кельди.
Бу шойле олгъан эди.
Биз, насылдыр бир тюрк шеэрине уджюм эте эдик.
Бизим командирге шеэрде топларнынъ чокъ олып-олмагъаныны бильмек керек эди.
Лякин бизим бутюн ордумызда душман лагерине дуйдурмадан сокъулмагъа разы олгъан бир джесюр адам тапылмады.
Эписинден джесюр мен чыкътым.
Мен тюрк шеэрине атеш ачып тургъан буюктен-буюк топ янына якъынлаштым ве топтан кулле учып чыкъкъан вакъытта, онынъ устюне сычрап миндим ве вызнен огге догъру учып кеттим.
Эр кес бир агъыздан:
— Браво, браво, барон Мюнхаузен! — деп багъырыштылар.
Илькиде мен кейфнен учтым, лякин узакъта душман шеэри корюнгенде, мени теляшлы фикирлер къаплап алдылар.
Мен озь-озюме: — Сен анда учып бармасына барырсынъ.
Аамма санъа андан къуртулып чыкъмакъ мумкюн олурмы, бакъайым?
Душманлар сенинъ хатрынъны сайып отурмазлар, олар сени шпион оларакъ якъалар ве энъ якъын бир дарагъачкъа асарлар.
Олмаз, Мюнхаузен достум, кеч олмаздан эвель санъа къайтмакъ керек!— дедим.
Бу дакъкъада тюрклер тарафындан бизим лагерьге атылгъан топ куллеси меним янымдан кече ята эди.
Чокъ тюшюнип отурмадан, мен онъа авушып миндим ве, санки бир шей олмагъандай, кериге учтым.
Эльбет де, учуш вакътында мен бутюн тюрк топларыны арув этип сайдым ве озь командириме душман артиллериясы акъкъында энъ догъру малюматларны кетирдим.
### Сачларымдан тутып котердим
Умумен, бу дженк вакътында меним башыма чокъ вакъиалар келип кечтилер.
Бир кунь тюрклерден къачкъанда, мен атнен батакълыкъны сычрап кечеджек олып бакътым, лякин ат о бир кенаргъа сычрап оламады ве биз шинген чамургъа шыпырылдыкъ.
Шыпырылдыкъ да, батмагъа башладыкъ.
Къуртулыш ёкъ эди.
Батакълыкъ бизни кеткен сайын дешетли чабикликнен эп теренге, теренге чеке эди.
Мына, атымнынъ бутюн кевдеси сасыкъ чамур ичине гизленди, иште, мына, меним башым да батмагъа башлады ве андан ялынъыз, афы сачымнынъ оргючиги корюне.
Не япмалы?
Эгер меним эллеримнинъ муджизели къувети олмагъан олса, биз мытлакъа эляк олур эдик.
Мен пек къуветли пельваным.
Мен озюмни бу сач оргюсинден тутып бар къуветимнен юкъарыгъа чектим ве, пек зорланмай, эм озюмни, эм де атымны, аякъларымнен оны кельпедендайын сыкъып, тартып чыкъардым.
Эбет, мен эм озюмни, эм де атымны авагъа котердим.
Эгер, сиз буны къолайдыр, деп тюшюнсенъиз, озюнъиз бойле яп да бакъынъыз.
### Балкъурт чобаны ве аювлар
Лякин къоркъунчлы белядан мени не къувет, не де джесюрлик къуртарып олдылар.
Бир кунь уруш вакътында тюрклер мени сарып алдылар ве, къаплан киби урушсам да, кене де олдырамадым — оларгъа эсир тюштим.
Олар меним эль-аягъымны багъладылар ве къуллукъкъа саттылар.
Меним ичюн къара куньлер башландылар.
Керчек, манъа агъыр иш бермедилер, лякин бу иш олдукъча джан сыкъыджы ве бездириджи эди: мени балкъултларгъа чобан тайин эттилер.
Эр кунь саба мен султаннынъ балкъуртларыны чечекликке чыкъармагъа, оларны бутюн кунь бакъмагъа, акъшамлары кетирип сепетлерге къапамагъа меджбур эдим.
Илькиде эр шей яхшы кете эди, амма куньлерден бир кунь мен озь балкъултларымны сайып, бир данесининъ етишмегенини эследим.
Мен оны арамагъа кеттим ве чокъкъа бармай, онъа балабандан балабан эки аювнынъ уджюм эткенини корьдим.
Олар, анълашылгъанына коре, балкъуртны экиге больмек ве онынъ татлы балыны ашамакъ истей эдилер.
Меним янымда ялынъыз бир кучюк кумюш балтачыкътан башкъа ич бир тюрлю силя ёкъ эди.
Мен, ачкозь йыртыджыларны къоркъутмакъ, заваллы балкъуртчыкъны къуртармакъ ичюн балтачыкъны къулачлай берип фырлаттым.
Аювлар бир баш къачтылар, балкъуртчыкъ да къуртулды, лякин языкълар олсун, мен къудретли элимнинъ къулачыны къарарлаштырмагъаным ве балтачыкъны ойле къуветнен фырлаттым ки, о та айгъа барып етти.
Эбет, айгъа.
Сиз башынъызны саллай ве кулесинъиз, амма меним о вакъыт кульмеге чарем ёкъ эди.
Мен, тюшюнджеге далдым.
Не япмалы?
Та айгъа етеджек киби ойле узун мердвенинни къайдан алмалы?
### Айгъа ильк сеяат
Бахтыма, Тюркиеде пек тез оськен ве базы вакъытларда исе та кокке осип етишкен бир бостан зарзаваты олгъаныны хатырладым.
Бу — эшек бакъласыдыр.
Мен бир дакъкъа кечиктирмей ойле бир бакъланы топракъкъа комьдим, ве о, шу саат осьмеге башлады.
О эп осьти ве тезден айгъа къадар осип узанды!
Мен:— Урра!— деп багъырдым.
Ве бакълагъа тырмашып кокке котерильмеге башладым.
Бир саат кечкен сонъ, айгъа барып чыкътым.
Айда манъа кумюш балтачыгъымны тапмакъ къолай дегиль эди, ай кумюштен, балтачыгъым да кумюштен.
Кумюш исе кумюш устюнде корюнмей, лякин бир чокъ къыдырувлардан сонъ, балтачыгъымны мен эр алда чюрюк тобан обасындан таптым.
Мен оны къуванчнен белиме къыстырдым ве ерге къайтып тюшмек истедим, амма иш бир тамам тюрленди: кунеш меним бакъламны тюбюнден къуруткъан ве о парча-парча олып ер юзюне йыкъылгъан.
Буны корип, яныгъымдан аз къалдым агълап йибермеге.
Не япмалы?
Не япмалы?
Десене, мен ич бир вакъыт ер юзюне къайтмаджагъым?
Десене, мен бутюн омрюм бою бу тап-такъыр ай устюнде къаладжагъым?
О, ёкъ!
Бойле олмаз!
Мен, тобан обасына чапып бардым ве ондан йип чыйратмагъа башладым.
Йип къыскъа чыкъты, лякин энъ эмиетлиси бу дегиль!
Мен эшкен йипиме тырмашып ерге энмеге башладым.
Бир элимнен йипни тутып тая, дигер элимде де балтамны тута эдим.
Лякин тезден йип битти ве мен, кокнен ер арасында асылып къалдым.
Бу гъает къоркъунчлы эди, лякин мен шашмаламадым.
Чокъ тюшюнип отурмай, балтамны къапкъач этип, йипнинъ юкъары уджундан туттым да, оны шарт кестим ве о парчаны ашагъы уджуна къурадым.
Бу манъа ашагъы энмеге имкян берди.
Лякин ер эр алда даа узакъ эди.
Манъа чокъ керелер йипнинъ юкъары парчасыны кесип, ашагъы парчасына къурамакъ керек олды.
Шай эте-эте, мен ерге о къадар якъын эндим ки, манъа шеэр эвлерини ве сарайларыны сейир этмек мумкюн олды.
Ер юзюне олгъаны оладжагъы учь я да дёрт миль къалгъан эди.
Лякин апансыздан — ана санъа дешет! — йип узюльди.
Мен ерге ойле къуветнен урулдым ки, энъ аздан ярым миль теренлигинде бир чукъур тештим.
Эсимни башыма джыйгъан сонъ, чокъ вакъыт бу терен чукъурдан насыл этип чыкъмасынынъ чаресини тапалмадым.
Бутюн кунь аш ашамадым, сув ичмедим, тек тюшюнджелер ичинде къалдым.
Та сонъунда шуны тюшюнип таптым: тырнакъларымнен басамакълар къаздым ве бу басамакъларгъа басып ер устюне чыкътым.
О-оо, Мюнхаузен ич бир ерде гъайып олмаз!
### Джезасыны булгъан ачкозьлик
Бойле агъыр эмекнен эльде этильген теджрибе, инсанны даа да акъыллы эте.
Мен, айгъа япкъан сеяатымдан сонъ, балкъуртларымны аювлардан къорчаламакъ ичюн даа да къолайлы бир усул тюшюнип таптым.
Акъшам устю арабанынъ арышына бал якътым ве озюм де онынъ бираз авлагъында сакъландым.
Орталыкъ къаранлыкълашкъанынен, балабандан балабан бир аюв яваш-яваш арабанынъ янына кельди ве арышкъа якъылгъан балны ачкозьликнен яламагъа башлады.
Джутукъ о къадар джошты ки, атта арыш богъазына кирип кеткенини, сонъра къарнына сокъулгъаныны ве та сонъу артындан чыкъкъаныны дуймай къалды.
Мен де буны беклей эдим.
Чапып бардым да, арышнынъ дигер уджуна узун ве къалын бир чюй къакътым!
Аюв шай этип арышкъа кечип къалды.
Энди о, не кери ве не де огюне юрюш этип ола эди.
Мен оны сабагъа къадар бойле вазиетте къалдырдым.
Саба бу ийлекярлыкъ тюрк султанынынъ къулакъларына барып етти ве султан бойле аджайип айнеджиликнен тутулгъан аювны сейир этмеге кельди, о, эппейи вакъыт аювгъа бакъып турды ве талагъы къаткъандже кульди.
### Къолтукъ астына къыстырылгъан атлар ве омузгъа алынгъан араба
Тезден, тюрклер якъамны бошап, мени дигер къулларнен берабер Петербурггъа кери ёлладылар, лякин мен Русиеден кетмеге къарар бердим ве озь арабама минип, тувгъан юртума къайттым.
Шу йылы къыш пек къатты эди, атта кунеш биле сувукъланды, янакъларыны бузлатты ве тымавгъа огърады.
Кунеш сувукъланса, ондан сыджакъ ерине сувукъ келе.
Меним араба устюнде насыл ушюгенимни козь огюне кетиредирсинъиз!
Ёл тар эди.
Онынъ эр эки тарафында диварлар бар эди.
Бойле тар ёлдан эки араба кечалмаз эди.
Мен озь арабаджыма къаршыдан кельген арабалар бизим кечмемизни беклемелери ичюн труба чалмасыны эмир эттим.
Арабаджы меним эмримни ерине кетирди.
О, трубасыны алып уфюрмеге башлады.
Уфюрди, уфюрди, уфюрди, лякин трубадан ич бир сес чыкъмады!
Къаршыдан да буюк бир фаэтон келе эди.
Башкъа чаре тапалмагъанымдан сонъ, арабадан тюшип, атларымны тувардым.
Сонъ, пек юклю арабаны омузларыма атып, бир секирювде ёл кенарындаки диварнынъ устюне атладым.
Дигер бир секирювде де арабаны ёлгъа, фаэтоннынъ артына, алып къойдым.
Буны япмакъ манъа биле къолай дегиль эди, лякин меним насыл пельван олгъанымны сиз пек яхшы билесинъиз.
Бираз нефес алгъан сонъ, атларнынъ янына кельдим, оларны да къолтугъыма къысып, кене шай эки кере секирювнен араба янына чыкъардым.
Бу секирювлер вакътында меним бир атым яман-яман тепмелемеге башлады.
Бу къолайсыз бир ал эди, лякин, мен онынъ арт аякъларыны суртюгимнинъ джебине сокътым ве онъа истер-истемез тынчланмакъ керек олды.
Бундан сонъ мен, атларны арабагъа екип, якъын бир мусафирханеге раат-раат кельдим.
Бойле дешетли сувукътан ве агъыр иштен сонъ джылынмакъ ве раатланмакъ пек хош эди.
### Ириген сеслер
Меним арабаджым трубасыны собагъа якъын бир ерге асты, озю исе яныма келип отурды ве биз достча лакъырдыгъа башладыкъ.
Бу арада труба багъырмагъа башлады.
«Тру-туту!
Тра-тата!
Ра-рара!»
Биз буюк бир айретте къалдыкъ.
Къатты аязда бу трубадан бир сесчик чыкъарып олмагъан эдик, лякин сыджакъкъа кирген сонъ онынъ озь башына чалмагъа башламасынынъ себебини шу дакъкъасы анъладым.
Аязда трубагъа уфюрильген сеслер бузлагъанлар, шимди исе соба янында джылынып, ирип трубадан озь башына чыкъмагъа башлагъанлар.
Арабаджымнен берабер биз бутюн акъшам бу аджайип музыкадан хошланып раатландыкъ.
## Экинджи къысым
### Боран
Риджа этем, мени ялынъыз дагъ ве чёллерде кезинип юрьгендир, деп беллеменъиз.
Ёкъ, джаным, манъа бир чокъ керелер денъиз ве океанларны гемилернен ялдап кечмек сырасы да тюшти, ве онда меним башыма кельгенлер кимсенинъ башына кельмегендир.
Буюк бир геми узеринде биз Индстангъа кете эдик.
Авасы пек гузель эди, лякин биз насылдыр бир аданынъ ялысында ленгер ташлап тургъанымызда, шиддетли бир боран къопты.
Боран о къадар дешетли кельди ки, ададаки бир къач бинъ (эбет, бир къач бинъ!) терекни тамырындан чыкъарып, та булутларгъа алып чыкъты.
Бир къач юзь пудлыкъ чекиси олгъан буюк тереклер ойле бир юксеклерде уча эдилер ки, ерден бакъкъанда, санки къуш къанатчыкълары олып корюне эдилер.
Боран бираз тынчлангъаны киби, тереклерден эр бири баштаки ерине келип тюшти ве аман тамыр аттылар, адада исе борандан эсер биле къалмады.
Анджакъ да муджизели тереклер, ойле дегильми?
Амма бир терек озь ерине къайтмады.
Меселе шунда ки, терек авагъа котерильгенде, онынъ далларында озь къадынынен берабер фукъаре бир койлю отура эди.
Олар бу терекке не ичюн минген экенлер?
Белли я: хыяр топламакъ ичюн, чюнки шу ерлерде хыяр терек устюнде етише экен.
Аданынъ халкълары хыярны дюньяда эр шейден зияде севе ве ондан башкъа бир шей ашамай экенлер.
Бу, оларнынъ бирден-бир ашы сайыла экен.
Боран алып кеткен заваллы койлюлерге истер-истемез булутларгъа къадар котерилип, кезинмек сырасы тюшти.
Боран тынгъан сонъ, бу терек де ерге энмеге башлады.
Койлю ве онынъ къадыны, пакъыл киби, пек семиз адамлар экенлер, олар озь агъырлыкъларынен терекни бир якъкъа ян бастылар ве терек башта оськен ерине дегиль де, кенаргъа тюшти, тюшкенде эм шу ерли къыралнынъ устюне тюшип, халкънынъ бахтына, уфакъ къуртчыкъны басып эзгендай эзди.
Не ичюн халкънынъ бахтына?— деп сорай билесинъиз.
-Ойле дегильми?
Шунынъ ичюн ки, бу къырал пек залым олып, адада яшагъан инсанларны джанаварджасына къыйнай экен.
Адада яшагъанлар бу залымнынъ ольгенине пек къувандылар ве онынъ таджыны манъа теклиф эттилер.
— Джаным, мераметли Мюнхаузен, бизим къыралымыз ол.
Замет де олса, бизим укюмдарымыз ол.
Сен батыр ве акъыллы бир адамсынъ, — дедилер.
Лякин мен бу теклифни кесен-кес ред эттим, чюнки мен хыяр севмейим.
### Тимсахнен арслан арасында
Боран тынгъан сонъ, биз гемимизнинъ ленгерини котердик ве эки афта ёл юрип, Цейлон адасына сагъ-селямет етип кельдик.
Цейлон адасы губернаторынынъ уйкен огълу манъа бирликте авгъа кетмек теклифинде булунды.
Мен буюк мемнюниетнен разылыкъ бердим.
Биз якъын орталыкътаки ормангъа кеттик.
Авасы дешетли дереджеде сыджакъ эди ве, итираф этмелим ки, алышмагъанымдан себеп пек ёрулдым.
Губернаторнынъ огълу къуветли бир йигит бу сыджакъта озюни гъает гузель дуя эди.
О, балалыгъындан берли Цейлонда яшай экен.
Цейлон кунешининъ онъа ич де тесири олмай ве о, къызгъан къум устюнде шенъ-шерамет адымлай эди.
Мен ондан кери къалдым ве манъа ят олгъан орман ичинде адаштым.
Кетеяткъанымда къайдандыр бир шытырды эшитильди.
Этрафыма козь ташлайым, бир даа бакъсам, огюмде буюк бир арслан агъзыны ачкъан, мени парчаламакъ ичюн атылайым, деп тура.
Энди не япмалы?
Меним тюфегим уфакъ сачманен толдурылгъан эди, бойле сачманен бодене биле ольдюрип оламазсынъ.
Мен бир къуршун узьдим, лякин бу къуршун ачувлы джанаварны даа да къуттурты, ве о, эки къат арткъан бир ачувнен меним устюме атылды.
Мен къоркъкъанымдан къачмагъа башладым.
Бу къачувымдан файда чыкъмайджагъыны ве джанавар бир секиргенде артымдан етеджегини ве мени парчалайджагъыны биле эдим.
Лякин мен къайда къачам?
Къаршымда буюктен буюк бир тимсах агъзыны ачкъан, мени шу дакъкъасы ютмагъа азыр тура эди.
Не япмалы?
Не япмалы?
Артымда — арслан, къаршымда — тимсах, солумда — голь, сагъымда — ичинде зеэрли йыланлар толу батакълыкъ.
Олюм къоркъусы алтында мен отлар устюне йыкъылдым ве козюмни къапатып, къачынылмаз олюмге азырландым ве бирден башымнынъ тёпесинден, насылдыр бир шей узанып учып кечти ве авдарылып ерге тюшти.
Козьлеримни ачкъанымда козьлеримнинъ огюнде аджайип бир манзара пейда олды.
О, менде буюк бир къуванч догъурды: арслан меним устюме атылгъан ве мен ерге йыкъылгьан арада, о, башымнынъ устюнден атлап кечип, догърудан-догъру барып тимсахнынъ агъзына тюшкен!
Бир джанаварнынъ башы, дигер бир джанаварнынъ богъазында эди ве эр экиси де бири-биринден айырылышмакъ ичюн бар къуветлеринен талаша эдилер.
Мен атылып турдым да, авда къуллангъан пычагъымны чыкъардым ве бир сильтевнен арсланнынъ башыны кесип ташладым.
Онынъ джеседи, меним огюме авдарылды.
Сонъ, вакъыт гъайып этмей, тюфегиме япыштым ве тюфек къундагъынен арсланнынъ башыны тимсахнынъ богъазына ныкътамагъа башладым, тимсах исе тап сонъу богъулып ольди.
Губернаторнынъ огълу къайтып келерек, буюктен-буюк эки кийик джанаварыны енъгенимни корип, мени хайырлады.
### Кит балыгъынен расткелюв
Бундан сонъ Цейлонны о къадар пек бегенмегенимни анълагъансыздыр.
Мен арбий гемиге минип, тимсахлары ве арсланлары олмагъан Америкагъа кеттим.
Ич бир къаза ве белягъа огърамай он кунь ёл юрьдик, лякин Америкагъа якъынлагъанда, апансыздан, шойле бир къазагъа огърадыкъ: гемимиз сув алты къаясына барып урулды.
Токънашув ойле къуветли эди ки, гемининъ дирегинде отургъан бир матрос денъиз ичине учь миль узакълыкъкъа атылып кетти.
Бахтына, о, сувгъа тюшеджекте, янындан учып кече яткъан балыкъ чилининъ чёкючине япышып етиштирди, — балыкъ чили исе биз оны къуртарып алгъандже, онъа сув устюнде турмагъа ярдым этти.
Биз сув алты къаясына ойле бир къуветли урулдыкъ ки, мен атта аякъ устюнде туралмадым: юкъарыгъа атылдым ве озь каютамнынъ таванына башымны урдым.
Бу урулувнен меним башым къарныма кирип кетти ве мен оны сачларымдан тутып, азар-азар бир къач ай ичинде тартып чыкъара бильдим.
Биз барып урулгъан сув алты къаясы, мегер, къая дегиль экен.
Бу сувалтында татлы-татлы юкълагъан буюктен-буюк бир кит балыгъы экен.
Онъа барып уруларакъ, биз оны уяттыкъ ве о, ойле де бир ачувланды ки, тишлеринен гемимизнинъ ленгерине япышып, бутюн кунь, акъшамдан сабагъа къадар, бизни бутюн океан бойлап сюйреп юрьди.
Бахтымызгъа, тап-сонъу ленгернинъ зынджыры узюльди ве биз кит балыгъындан къуртулдыкъ.
Америкадан къайтаяткъанда, биз кене шу кит балыгъынен расткелиштик.
О, ольген ве джесединен ярым миль ерни къапатып, сув устюнде ята эди.
Бойле буюк бир балыкъны гемиге алмакънынъ чареси ёкъ эди.
Бунынъ ичюн биз онынъ ялынъыз башыны кесип алдыкъ.
Бу башны биз гемиге тартып чыкъаргъанда, не къадар къувангъанымызны корьген олсайдынъыз: джанаварнынъ агъзында биз эм озь ленгеримизни, эм де къыркъ метр узунлыкъта ленгер зынджырымызны таптыкъ, бу зынджыр бутюнинен онынъ чюрюк тишиндеки бир деликке сыгъгъан.
Лякин бизим къуванчымыз чокъкъа сюрмеди.
Биз гемимизнинъ бир янында буюк бир делик олгъаныны корьдик.
Гемининъ ичине сув эп акъып турмакъта эди.
Геми батмагъа башлады.
Эр кес шашмалады, багъырышты, агълаштылар, лякин мен не япмаджагъымны тез тюшюнип таптым.
Мен устюмдеки штанымны биле чыкъармай, догърудан-догъру деликнинъ устюне отурдым ве оны шай этип тыкъаттым.
Гемиге кирмекте олгъан сув кесильди.
Геми къуртулды.
### Балыкъ къарнында
Бир афтадан сонъ биз Италиягъа келип чыкътыкъ.
Авасы ачыкъ ве кунешли бир кунь ювунмакъ ичюн мен Акъ денъизнинъ ялысына кеттим.
Сув сыджакъ эди.
Мен пек яхшы ялдайым ве ялыдан чокъ узакъкъа кеттим.
Бир даа бакъсам — не корейим: буюктен-буюк бир балыкъ агъзыны ачкъан догъру манъа ялдап келе!
Энди не япайым?
Ондан къачмакънынъ чареси де ёкъ.
Бунынъ ичюн мен, онынъ кескин тишлерине огърамай, тез-тез къарнына тюшмек макъсадынен, топлана берип, онынъ ачыкъ агъзына атылдым.
Бойле бир акъыллы айнеджилик эр кеснинъ акълына келе къоймаз, лякин мен асыл кескин акъыллы ве, озюнъиз де бильгенинъиз киби, атик адамым.
Балыкънынъ къарнында къаранлыкъ олса да, сыджакъ эди.
Мен бу къаранлыкъ ичинде доланмагъа ве огюме, артыма айланып кезинмеге башладым.
Тезден, меним бу кезинтилерим балыкънынъ ич де хошуна кетмегенини дуйдым.
Бу вакъыт мен энъкъастан аягъымны урып-урып, делидаи секиреклемеге ве ойнамагъа башладым, балыкъны яхшы этип къыйнамакъ истедим.
Балыкъ агърыдан багъырыкълады ве озюнинъ балабандан-балабан башыны сувдан чыкъарды.
Тезден оны шу ерден кечеяткъан итальян гемисинден корьдилер.
Меним де истегим бу эди!
Денъизджилер оны зыпкъыннен урып ольдюрди ве гемиге чекип чыкъардылар да, бу адден тыш балабан балыкъны насыл этип парчаласалар яхшы оладжагъы хусусында озь аралары мушавереге кириштилер.
Мен ичериде отурам ве, догърусыны айткъанда, къоркъудан къалтырай эдим: бу адамлар балыкънен берабер мени де догърамагъайдылар, деп къоркъа эдим.
Бу пек аджыныкълы бир ал олур эди!
Лякин, бахтыма, оларнынъ балталары манъа тиймеди.
Бираз ярыкъ ышыгъы корюнгени киби, мен темиз итальянджа (эбет, мен итальянджа пек яхшы билем!):
Тынчыкъ зиндандан мени азат эткен бу мераметли адамларны корьмектен бахтлым!» — деп, бар сесимнен багъырмагъа башладым.
Денъизджилер балыкъ къарнындан кельген инсан сесини эшитип, къоркъуларындан къатып къалдылар.
Балыкънынъ агъзындан чыкъып, оларны урьметнен селямлагъанда, оларнынъ тааджипи даа зияде артты.
### Меним аджайип хызметкярларым
Мени къуртаргъан геми Тюркиенинъ пайтахтына кете экен.
Араларында булунгъаным итальянлар меним аджайип бир адам олгъанымны шу саат анъладылар ве озьлеринен бирликте гемиде къалмамны теклиф эттилер.
Мен разылыкъ бердим ве бир афтадан сонъ тюрк ялысына келип янаштыкъ.
Тюрк султаны меним кельгенимни эшитип, шу саатта мени зияфетке давет этти.
О, озь сарайынынъ къапысында мени къаршылап алды да:
— Мен сизни тарихий бир пайтахтта селямламакънен бахтлым.
Сагъ-селяметсинъизми?
Мен сизинъ бутюн аджайип къараманлыкъларынъызны билем ве сизге къыйын бир ишни авале этмек истейим.
Билем, бу ишни, сизден башкъа ич бир кимсе беджерип оламаз, чюнки сиз дюньяда энъ акъыллы ве атик бир адамсыз.
Сиз, шу аньде Мысыргъа кете билирсинъизми? — деди.
Мен: — Буюк бир къуванчнен! — деп джевап бердим.
— Мен сеят япмакъны пек севем, истесенъиз мына шимди дюньянынъ о бир четине барып кельмеге азырым!
Султан меним джевабымдан пек мемнюн къалды, ве о манъа ойле бир иш авале этти ки, бу иш асырлар бою эр кес ичюн сыр олып кельген ве шай да олып къалмакъ борджлу экен.
Шунынъ ичюн де мен бу насыл иш олгъаныны айталмайым.
Эбет, эбет, султан манъа сонъ дередже муим бир сырыны ишанды, чюнки о, дюньяда энъ ишанчлы адам олгъанымны биле эди.
Мен разы олдым ве кечиктирмеден ёлгъа чыкътым.
Мен, Тюркиенинъ пайтахт шеэринден ёлгъа чыкъар-чыкъмаз манъа адден тыш бир тезликнен чапкъан уфакъ бойлу арыкъ бир адам расткельди.
Онынъ эки аягъында да агъыр демир токъмакълар багълы эди, ве шу агъыр токъмакъларгъа бакъмадан, о, окъ киби уча эди.
Мен ондан: — Къайда кетесинъ? — деп сорадым.
— Бу токъмакъларны аягъынъа не ичюн багъладынъ?
Олар санъа чапмагъа кедер этелер де.
Адам чапмасыны токътатмайып: — Мен даа учь дакъкъа эвельси Вена шеэринде эдим, шимди озюме келишикли бир иш къыдырып Истанбулгъа кетем.
Бу токъмакъларны исе пек тез чапмайым деп аякъларыма багъладым, чюнки манъа ашыкъмагъа аджет ёкъ, — деди.
Мен тез чапкъан шу аджайип адамны пек бегендим, ве оны озюме хызметкяр этип алдым.
О меним пешимден истекнен кетти.
Эртеси куню ёл четинде къулагъыны ерге тиреп, ян тюшип яткъан бир адамны расткетирдик.
Мен ондан: - Сен мында не ишлейсинъ? — деп сорадым.
О: — Чёльде отларнынъ насыл оськенини динълейим — деп джевап берди.
— Сонъ, бир шейлер эшитесинъми?
— Пек яхшы эшитем.
Бу меним ичюн затен, пек адий бир иштир!
— Шай олса, манъа ыргъат юрь!
Сенинъ сакът къулакъларынъ манъа ёлда керек олурлар.
О, разы олды, ве биз ёлумызны девам эттик.
Чокъ кечмеден, мен къолунда тюфеги олгъан авджыны корьдим.
Мен онъа мураджаат этип:
— Эй, авджы, сен не авлап юресинъ?
Орталыкъта не бир джанавар ве не де бир къуш корюне де, — дедим.
— Берлин шеэриндеки бир кильсенинъ тёпесинде бир торгъай отура эди, мен онынъ козюнден урдым, — деп джевап берди авджы.
Авджылыкъны мен не къадар севгенимни сиз пек яхшы билесинъиз.
Мен бу мергин авджыны къучакълап, манъа хызметкяр юрьмесини риджа эттим.
О, меним теклифимни къувана-къувана къабул этти.
Бир чокъ мемлекет ве шеэрлерни кечкен сонъ, кениш бир ормангъа якъынлаштыкъ.
Бакъсакъ — ёл четинде дев бойлу бир адам тура ве къолларында да орманнынъ этрафына ильмек этип аткъан йипининъ уджуны тута.
— Сен не япасынъ? — деп сорадым ондан.
О джевап оларакъ: — Манъа бираз одун кесмек керек олды, лякин балтамны эвде унутып къалдыргъаным.
Керегимни балтасыз битирмек истедим, — деп джевап берди.
О, йипининъ уджуны тартты, ве буюктен-буюк эмен агъачлары, индже ярчыкъ парчалары киби авагъа учып, ерге тюштилер.
Мен, шубесиз, парамны аджымай, бу дев къуветли адамны да озюме хызмет этмеге чагъырдым.
Биз Мысыргъа кельгенде, ойле бир дешетли боран къопты ки, бизим атымыз, арабамыз — эписи ёлда башлы-аякълы юварланып кетти.
Авлакъта, къанатлары буюк бир тезликнен айлангъан еди дане ель дегирмени корьдик.
Шу ерде, къыр устюнде, бурнунынъ сагъ делигини ишарет пармагъынен тыкъаткъан бир адам тура эди.
О, бизни корьгенинен мени тазим иле селямлады ве шу дакъкъасы боран да тынды.
— Сен мында не ишлейсинъ? — деп сорадым мен ондан.
О:— Мен саибимнинъ ель дегирменлерини кочюрем.
Олар парланмамасы ичюн пек къуветли уфюрмейим, бурнумнынъ ялынъыз бир делигинден уфюрем, — деп джевап берди.
Мен:«Бу адам манъа керек олур», — деп тюшюндим де, менимнен кетмесини теклиф эттим.
### Къытай шарабы
Султан манъа авале эткен бутюн ишлерни мен тез вакъыт ичинде беджердим.
Мында да манъа меним атиклигим ярдым этти.
Бир афта кечкен сонъ, мен озюмнинъ аджайип хызметкярларымнен Тюркиенинъ пайтахтына къайтып кельдим.
Султан меним кери къайтувымдан пек мемнюн къалды ве Мысырда япкъан мувафакъиетли арекетлерим ичюн мени макътады.
Султан меним къолумны сыкъаракъ: - Сиз меним везирлеримнинъ эписинден акъыллысынъыз, сайгъылы Мюнхаузен!
Бугунь меним софрама лютфен буюрынъыз, — деди.
% Аш пек лезетли эди, лякин
— Ах!
— мухтешем бир софрада шарап ёкъ эди, чюнки тюрклерге къанун муджиби шарап ичмек ясакъ этильген.
% Мен пек кедерлендим ве султан, гонълюми алмакъ ичюн, емектен сонъ мени озюнинъ иш одасына алып кирди, гизли долабыны ачып, андан бир шишечик чыкъарды.
О,стаканны толдураракъ: — Бойле гузель шарапнынъ дадыны омрюнъизде татып бакъмагъандырсынъыз, меним сайгъылы Мюнхаузеним! — деди.
Шарап, акъикъатен де, гузель эди, лякин мен бир ютум шарап ичкен сонъ:
— Къытайнынъ богдыханы Фу-Чанда бундан даа яхшы шараплар ола, — дедим.
Султан: — Меним сайыгъылы Мюнхаузеним! — деп багъырды.
— Мен сизинъ эр сёзюнъизге инанмагъа алыштым, чюнки сиз ер юзюнде энъ акъикъатпервер бир адамсынъыз, лякин емин этип айтам, шимди сиз ялан айтасынъыз: меним бу шарабымдан да яхшы шарап ич бир ерде ёкъ.
— Мен сизге олгъаныны исбат этерим!
— Мюнхаузен, сиз, артыкъ, сачмалайсыз!
— Екъ, мен сизге догърусыны айтам ве бойле бир шише шарап тапып кетирмекни ваде этем.
Бу шарапнынъ янында сизинъки датсыз бир экшиликтир.
— Мюнхаузен, сиз озь-озюнъизни ерге урасынъыз.
Мен сизни ер юзюнде энъ акъикъатпервер бир адам сая эдим, шимди исе корем ки, сиз намуссыз бир яланджы экенсинъиз.
—Шай олса, меним акъикъат айткъаныма аман къанманъызны талап этем!
— Разым!— деди султан.
— Эгер, саат дёртке къадар манъа Къытайдан дюньяда энъ гузель шараптан бир шише шарап кетирмесенъиз, башынъызны кесип атмаларыны эмир этерим.
— Пек яхшы!
Мен сизинъ шартларынъызнен разым, — деп джевап бердим.
— Эгер, саат дёртке бу шарап сизинъ масанъыз узеринде олса, сиз манъа озь хазиненъизден бир адамнынъ бир кереден котерип кете биледжеги къадар алтын берирсинъиз.
Султан разы олды.
Мен, Къытай богдыханына мектюп яздым ве учь сене эвель мени сыйлагъан шарабындан манъа бир шише шарап багъышламасыны риджа эттим.
«Эгер, риджамны ред этсенъиз, сизинъ достунъыз Мюнхаузен джеллят элинден эляк оладжакътыр», — деп яздым.
Мен мектюпни язып битиргенде, саат учьни беш дакъкъа кече эди.
Мен озюмнинъ ель-аякъ хызметкярымны чагъырып, Къытай пайтахтына ёлладым.
О, аягъына багълы демир токъмакъларны чезип ташлады ве мектюпни алып, шу дакъкъасы козьден гъайып олды.
Мен султаннынъ иш одасына кирдим.
Ель-аякъны беклер экенмиз, биз, башлангъан бир шише шарапны бир тамам ичип битирдик.
Саат учьни черик кечти, сонъ учь бучукъ олды, сонъ дёртке он беш дакъкъа къалды, амма меним ель-аягъым даа корюнмей эди.
Мен озь-озюмни джоя башладым, султан джеллятны чагъырмакъ ичюн элинде чанъчыкъны тутып отургъаныны корьгенимде, мен даа да ярамай олдым.
— Мусааде этинъиз, багъчагъа чыкъып, темиз аванен нефес алайым, — дедим мен султангъа.
- Буюрынъыз, чыкъынъыз!— деди султан энъ незакетли бир тебессюмнен.
Лякин багъчагъа чыкъкъанымда, артымдан бир адым кери къалмай, насылдыр, бельгисиз адамларнынъ мени излеп, пешиме такъылгъанларыны корьдим.
Булар султаннынъ джеллятлары эди, олар меним устюме атылып, меним гъарип башымны кесип алмагъа дакъкъа-дакъкъасына азыр эдилер.
Мен эеджаннен сааткъа бакътым.
Дёртке беш дакъкъа къалгъан.
Десене, меним ялынъыз беш дакъкъалыкъ омрюм къалгъан?
О-оо, бу пек дешетли бир шей!
Мен, чёльде осюмликлер насыл оськенини эшиткен хызметкярымны чагъырдым ве ондан меним ель-аягъымнынъ аякъ давушларыны эшитип-эшитмегенини сорадым.
% О, къулагъыны ерге къойды ве мени буюк бир къасеветке къойып, тенбель ель-аякъ юкълап къалгъаныны бильдирди.
— Юкълап къалгъан?!
— Эбет, юкълап къалгъан.
Мен онынъ узакъта насыл хурулдагъаныны биле эшитем.
Къоркъудан меним аякъларым кесильди.
Бир дакъкъа даа кечсе, мен шан-шереф къазанаджакъ ериме, масхараларджасына эляк оладжагъым.
Мен о бир хызметкярымны, торгъайны козьлеп ургъан авджымны, узурыма чагъырдым.
О, шу дакъкъасы юксек бир къулле тёпесине чыкъып, аякълары уджларына котерилерек, узакъларгъа бакъмагъа башлады.
Меним ачувымдан нефесим тутулып: — Сонъ насыл, анавы алчакъ эрифни коресинъми? — деп сорадым.
— Корем, корем!
Пекин шеэри якъынларында, эмен агъачы тюбюнде, ешиль отлар устюнде серилип хурулдап ята.
Янында бир шише бар...
Токътап тур, шимди мен сени уятырым!
О, астында ель-аякъ юкълагъан эменнинъ юкъары далларыны нишангъа алып бир къуршун узьди.
Теректен ель-аякънынъ устюне эмен фындыкълары, япракълары ве пытакълары тёкюльдилер ве оны уяттылар.
Ель-аякъ сычрап турды, юкъулы козьлерини уфкъалады ве къутургъан киби чапмагъа башлады.
О, къолунда Къытай шарабы толу шишенен сарайгъа чапып киргенде, саат дёртке ярым дакъкъа къалгъан эди.
Меним не къадар къуванганымны козь огюне кетиредирсиз.
Султан, шараптан бираз ютып, айретте къалды ве:
— Урьметли Мюнхаузен!
Бу шишени сизден бираз авлакъ сакъламагъа изин беринъиз, — деди.
— Мен оны бир озюм ичмек истейим.
Ер юзюнде бойле татлы ве лезетли шарап оладыр, деп тюшюнмей эдим.
О, шарап шишесини долапкъа къойып килитледи, анахтарларыны джебине къойды ве аман хазинедарнынъ чагъырылмасыны эмир этти.
% — Меним достум Мюнхаузенге озь хазинемден бир адамнынъ бир кереден котерип кете биледжеги къадар алтын алмасына разылыкъ берем, — деди султан.
Хазинедар, султангъа баш эгерек, мени таванына къадар зийнетлернен толу сарай магъарасына алып тюшти.
Мен озь пельванымны чагъырдым.
О, султаннынъ хазинесинде олгъан бутюн алтынларны омузларына юклеп чыкъты ве бизлер денъиз ялысына чапып кеттик.
Мен, анда балабан бир гемини кирагъа туттым ве о гемиге тёпесине къадар алтын юкледим.
Султан эсини башына топлап, меним зийнетлеримни тутып алмаздан эвель, биз елькенлерни ачаракъ, ачыкъ денъизге чыкъмагъа ашыкътыкъ.
### Артымыздан къувалав
Лякин иш меним тюшюнгеним киби чыкъты.
Биз ялыдан айырылгъанымыз киби, хазинедар озь султанына чапып бара да, онъа хазинени бир тамам талап чыкъкъанымны айта.
Султан пек ачувлана ве меним артымдан къувмакъ ичюн озюнинъ бутюн арбий флотуны ёллай.
Бир чокъ арбий гемилерни корип, мен догърусы, пек къоркътым.
Мен, озь-озюме: «Иште, Мюнхаузен, сенинъ сонъки саатинъ кельди!
Санъа артыкъ къуртулыш олмаз.
Сенинъ бутюн айнеджиликлеринъ энди санъа файда бермез», — дедим.
Даа якъында омузларыма пекинген башымны, текрар вуджудымдан айырылмагъа башлагъан киби дуйдым.
Шу арада яныма, къудретли бурун деликлери олгъан хызметчим кельди.
— Къоркъманъыз!
Олар бизим артымыздан етип оламазлар!
— деп кульди ве гемининъ бурун къысымына чапып чыкъаракъ, бурнунынъ бир делигини тюрклернинъ флотуна къаршы, догърултып, ойле бир туфанлы ель котерди ки, бутюн тюрк флоту шу дакъкъасы озь лиманларына къайтып кеттилер.
Бизим геми исе къуветли хызметкярымнынъ ярдымынен чабикликнен илери кетти ве бир кунь кечкен сонъ Италиягъа барып чыкътыкъ.
### Мергин атыш
Италияда мен бай ве бол яшадым, лякин раат ве барышыкъ яшав меним ичюн дегиль эди.
Мен янъы бир къараманлыкъ ве вакъиаларгъа сувсай эдим.
Бундан себеп мен, Италия якъынларында дженк башлагъаны акъкъында хабер алынгъанда, пек къувандым: инглизлер испанларнен дженк эте эдилер.
Дакъкъасыны кечиктирмей атыма атланып, уруш мейданына ашыкътым.
Испанлар инглизлернинъ Гибралтар къалесине уджюм эткенлеринден себеп, мен уджюм алтында булунгъанлар тарафына кечтим.
Къаледе команданлыкъ япкъан генерал меним яхшы достум эди.
О, мени буюк бир къуванчнен къаршылап алды ве манъа озюнинъ къале пекинтилерини косьтермеге башлады, чюнки о, бу хусуста файдалы ве керекли фикирлер бере биледжегимни биле эди.
Мен Гибралтарнынъ дивары устюнде турып, дюрбиннен бакъкъанда, испанлар тамам биз экимиз тургъан ерге озь топунынъ агъзыны догърулткъанларыны корьдим!
Дакъкъасыны кечиктирмей, мен бизим тургъан еримизге буюктен-буюк бир топ къоймаларны эмир эттим.
Генерал: — Не ичюн? — деп сорады.
— Шимди корерсинъиз! — деп джевап бердим.
Топны меним яныма тыгъыртып кетиргенлери киби, мен онынъ агъзыны, душман топунынъ агъзына къаршы козьлеп ерлештирдим, ве испан топчусы — фитильни озь топуна кетиргенде, мен багъыра берип:
— Атеш! — эмрини бердим.
Эр эки тарафнынъ топу да бир кереден патлады.
Меним беклегеним киби олып чыкъты.
Меним къарарлаштыргъан нокътамда, эм бизим, эм душманнынъ топ куллелери бири-бирине ойле бир къуветнен токъуштылар ки, душманнынъ топ куллеси кери атылып кетти.
Сиз анълайсызмы: кулле, испанларгъа тараф кери атылып кетти.
О патлагъанда, испан топчусынынъ ве он алты испан аскерининъ башларыны къопарып алды.
О кулле испан скелесинде тургъан учь гемининъ диреклерини къопарып, догъру Африкъагъа тараф учты.
Эки юзь дёрт миль къадар даа кеткен сонъ, кулле факъир бир койлю къартанай яшагъан эвчикнинъ тёпесине барып тюшти.
Къартанай, чалкъа яткъан, агъзыны ача берип юкълай эди.
Кулле эвнинъ тёпесини тешип, догъру къартанайнынъ агъзына келип кирди ве онынъ сонъки тишлерини къырып, богъазына къадалды — не о якъкъа кете де, не бу якъкъа.
Онынъ къоджасы, къызматабан ве атик бир адам экен, о, аман эвчикке чапып кирди.
О, къолуны къартанайнынъ богъазына сокъып, топ куллесини тартып алмакъ истеди, лякин кулле еринден къыбырдамады.
Ишнинъ зорлашкъаныны корьген къоджасы, дакъкъасыны гъайып этмей, онынъ бурнуна бир чимтим тютюн тозу кетирип къокълатты.
Къартанай акъсырды, эм ойле де бир акъсырды ки, топ куллеси эвнинъ пенджересинден сокъакъа учып кетти.
Меним тарафымдан кери къайтарылгъан топ куллеси испанларнынъ башына шу къадар беля ачты.
Бизим топ куллемиз де оларгъа яхшылыкъ кетирмеди: о, испанларнынъ арбий гемисини барып урды ве оны сув алтына еллады, гемиде исе эки юзь испан денъизджиси бар эди!
Иште, инглизлер бу дженкте анджакъ меним атиклигим саесинде енъдилер.
Меним достум, генерал, къолумны сыкъаракъ: — Сагъ ол, къыйметли Мюнхаузен.
Эгер сен олмагъан олсанъ, биз гъайып эдик.
Бу мувафакъиетли енъишимиз ичюн ялынъыз санъа борджлумыз, — деди.
— Джаным, бу уфакъ, дегери ёкъ бир шей!
Мен озь достларыма хызмет этмеге эр вакъыт азырым, — дедим.
Косьтерген ярарлыгъым ичюн инглиз генералы манъа полковник унваныны береджек олды, лякин мен, алчакъгонъюлли бир адам олгъанымдан себеп, бу къадар буюк бир сайгъыны ред эттим.
### Бинъ адамгъа къаршы бир озю
Мен генералгъа:
— Манъа унван ве орденлернинъ кереги ёкъ!
Мен сизге достум олгъанынъыз ичюн ич бир осаллыкъ тюшюнмеден ярдым этем, — дедим.
Генерал текрар элимни сыкъып: — Тешеккюр санъа, Мюнхаузен достум!
Риджа этем, бизге илериде де ярдым эт, — деди.
Мен онынъ элини сыкъып: — Буюк бир авесликнен ярдым этерим.
Британия халкъына къувана-къувана хызмет этерим, — дедим.
Чокъкъа бармай инглиз достларыма текрар ярдым этмек сырасы тюшти.
Мен испан папазы урбаларыны кийдим ве гедже къаранлыгъы баскъан сонъ, дуйдурмадан душман лагерине кечтим.
Испанлар агъыр юкъуда эдилер ве мени ич кимсе корьмеди.
Мен сес-солукъ чыкъармадан ишке кириштим: оларнынъ къоркъунчлы топлары тургъан ерге бардым ве оларны тез-тез бири-бири артындан ялыдан узакъкъа, денъиз ичине атмагъа башладым.
Бу иш о къадар пек къолай дегиль эди, чюнки о ерде олгъан топларнынъ сайысы учь юзьден зияде эди.
Топларнен ишни битирген сонъ, бу лагерьде булунгъан бутюн агъач арабаларны, къол арабаларыны, юк арабаларыны — эписини лагерьнинъ ортасына чекип кетирдим ве оларны бир ерге обалап якътым.
Олар барот киби туташтылар.
Дешетли янгъын башлады.
Испанлар уянып, буюк бир теляшнен лагерь бою чапмагъа башладылар.
Олар къоркъуларындан, бу гедже лагерьге инглизлеринъ еди я да секиз полку уджюм эткендир, деп белледилер.
Олар бу къадар зарарны ялынъыз бир адам япа биледжегини акъылларына биле кетирип оламай эдилер.
Испанларнынъ баш команданы къоркъусындан къачмагъа башлады ве Мадридге еткенге къадар токътамай эки афта чапты.
Онынъ бутюн аскерлери артларына айланып бакъмагъа биле джесарет эталмай, баш команданнынъ пешине тюшип къачтылар.
Меним батырлыгъым саесинде, инглизлер душманны бир тамам енъдилер.
Олар меним къолумны сыкъып: — Мюнхаузен олмагъан олса, биз не япар эдик?— дей ве мени инглиз ордусынынъ къуртарыджысы деп адландыра эдилер.
Косьтерген ярдымым ичюн инглизлер менден о къадар мемнюн эдилер ки, мени атта Лондонгъа мусафирликке давет эттилер.
Бу мемлекетте башыма даа насыл бир вакъиалар келип-кечеджегини кунь-эвельден билялмай, мен авесликнен Англиягъа кочьтим.
### Инсан-топ куллеси
Амма башыма келип-кечкен вакъиалар гъает дешетли эдилер.
Куньлерден бир кунь Лондон шеэрнинъ дживарында кезингенде, пек ёрулдым, бираз ятып раатланмакъ истедим.
Яз айы эди, кунеш санки орталыкъны якъаджакъ киби къыздыра, мен исе салкъын бир терекнинъ талдасында ёргъунлыгъымны савуштырмакъны тюшюне эдим.
Лякин якъын бир ерде терек корюнмегенинден, мен салкъын ер араштырып, эски бир топнынъ ичине кирдим ве шу дакъкъасы къатты юкъугъа далдым.
Сизге айтмакъ кереким ки, тамам шу куню инглизлер меним испан ордусыны енъгеним шерефине байрам япа ве къуванчларындан бутюн топлардан ата эдилер.
Мен юкълагъанда, топчу келип топны атты.
Мен, топтан яхшы бир топ куллеси киби атылып кеттим ве озеннинъ о бир тарафына учып кеткен сонъ, насылдыр, бир койлюнинъ азбарына тюштим.
Бахтыма, азбарда йымшакъ пичен обасы тура эди.
Мен бу балабан пичен сарпанынынъ ортасына баш устюне тюшип сапландым.
Пичен мени олюмден къуртарса да, мен эр алда эсимни джойдым.
Мен бойле эссиз алда тамам учь ай яттым.
Кузьде пичен паалылашкъан сонъ, саиби оны сатмакъ истеди.
Ишчилер сарпанны сарып алды ве оны сенеклеринен акътар-тёнтер этмеге башладылар.
Мен оларнынъ багъырып лаф эткенлеринден уяндым.
Мен зар-зорнен пичен обасынынъ тёпесине тырмашып чыкътым, сонъ юкъу серсемлигинен ашагъы тайып кеттим ве догъру, шорбаджынынъ башы устюне йыкъылдым, онынъ бойнуны сындырдым.
Шорбаджы шу ернинъ озюнде тиль тартмай ольди.
Амма онынъ олюмине ич кимсе айтыладжакъ къадар агъламады.
О, видждансыз, саран бир адам экен ве озь хызметкярларына эмек акъкъы бермей экен.
Ондан да башкъа, ачкозь бир алыш-веришчи экен: озь пиченини о, пиченнинъ къыймети котерильгенде сатлыкъкъа чыкъара экен.
### Беяз аювлар арасында
Достларым меним сагъ-аман къалгъанымдан бахтияр эдилер.
Умумен, меним пек чокъ достларым бар эди, ве оларнынъ эписи мени пек севе эдилер.
Меним сагъ къалгъанымны эшиткенде, оларнынъ не къадар къувангъаныны сиз козь огюне бир кетирсе эдинъиз.
Олар мени чокътан ольди зан эте экенлер.
Тамам шу вакъыт Сырт къутубгъа экспедиция япмагъа азырлангъан намлы сеяатчы Фиппс эр кестен зияде къуванды.
Фиппс мени озь кабинетининъ къапысында корьгени киби: — Сайыгьылы Мюнхаузен, мен сизни багърыма басмакънен озюмни бахытлы саям, — деп къычырды.
— Сиз меним якъын бир достумсынъыз, сиз деръал менимнен берабер кетмек керексинъиз!
Сизинъ акъыллы тевсиелеринъиз олмадан, мен мувафакъиет къазанамайджагъымны билем, — деди.
Мен, эльбет де, шу саат разылыкъ бердим, ве бир айдан сонъ биз энди Сырт къутубгъа якъын бир ерде эдик.
Куньлерден бир кунь мен, геми устюнде тургъанда, узакъта юксек бир буз къырыны ве онынъ устюнде юварлашкъан эки беяз аювны корьдим.
Мен тюфегимни алып, гемиден ялдап юрьген бир буз кесеги устюне секирип тюштим.
Манъа эр анги дакъкъа ашагъы тайып кетмек ве тюпсюз дерьягъа йыкъылмакъ къоркъусы ве хавфы алтында, кузьгю киби тегиз буз кесеклери ве къырлары устюнде чекишип юрьмек пек зор эди, лякин бу маниаларгъа бакъмадан, мен буз къырынынъ тёпесине тырмашып чыкътым ве аювларнынъ аман-аман та янына бардым.
Бу ерде меним башыма апансыздан шойле бир беля кельди: мен тюфегимни атмагъа азырлагъанымда, буз устюнден тайып йыкъылдым ве башымны бузгъа урып, шу дакъкъасы эсимни джойдым.
Ярым сааттан эсим башыма кельген сонъ, къоркъумдан аз къалдым яман-яман багъырып йибермеге: буюк бир беяз аюв мени озь аякълары алтына алгъан ве агъзыны ачып, мени ашамагъа азыр тура эди.
Меним тюфегим авлакъта, къар устюнде ята эди.
Лякин энди тюфекнинъ ич бир тюрлю ярдымы олмайджакъ эди.
Аюв озюнинъ бутюн агъырлыгъыны меним аркъама ташлагъан ве мени къыбырдатмай эди.
Буюк бир заметнен джебимден уфакъ чакъымны чыкъардым ве чокъ тюшюнип отурмадан, аювнынъ арт аягъындан учь пармагъыны кесип алдым.
О, пармакъларнынъ агърысындан окюрди ве мени бир аньге озюнинъ къоркъунчлы панджасындан бошады.
Бундан файдаланып, мен, озюме хас къараманлыкънен, аман барып тюфегимни алдым да, йыртыджы джанаваргъа къуршун сыкътым.
Джанавар къар устюне серильди.
Лякин меним башыма кельген белялар бунынънен битмеди.
Тюфек сеси менден якъында, буз устюнде, юкълагъан бир къач бинъ аювны уятты.
Бир къач бинъ аюв, сиз буны козь огюне бир кетиринъиз!
Олар бутюн сюрюсинен догъру манъа къаршы юрюш эттилер.
Мен энди не япайым?
Бир дакъкъа даа кечсе бу йыртыджы джанаварлар мени парчакесек этеджеклер.
Бирден акълыма гузель бир фикир кельди.
Мен пычагъымны чыкъарып, ольдюрильген аювгъа чапып бардым да, онынъ терисини сыдырып, устюме кийдим.
Эбет, мен устюме аюв терисини кийдим!
Аювлар мени сарып алдылар.
Мен, олар мени териден тартып чыкъарыр да, парча-парча этеджеклер, деп тура эдим.
Лякин олар мени къокълап, аюв беллеселер керек, манъа токъунмай бири-бири артындан индемей кери чекильдилер.
Мен тезден аювдай багъырмагъа ве озь пармакъларымны тыпкъы аювлар киби эммеге огрендим.
Аювлар манъа буюк бир ишанч косьтердилер, ве мен бундан файдаланмагъа къарар бердим.
Бир эким манъа айванны елькесинден яраласанъ, о шу дакъкъасы оле, — деп икяе эткен эди.
Мен энъ якъында тургъан аювгъа барып пычагъымны онынъ елькесине сапладым.
Эгер, сагъ къалгъан олса, мени парчалайджагъына шубе этмей эдим.
Бахтыма, теджрибем догъру чыкъты.
Аюв атта сесини биле чыкъарып етиштирамады, йыкъылып ольди.
О вакъыт мен, кене шу усулнен къалгъан аювларнынъ да акъкъындан кельмеге къарар бердим.
Манъа буны чокъ замет чекмеден япмакъ мумкюн олды.
Олар аркъадашларынынъ насыл ольгенини коре турсалар да, мени аюв беллегинлеринден, оларны мен ольдюргенимни акъылларына кетирмей эдилер.
Бир саат къадар вакъыт ичинде мен бир къач бинъ аювны ерге сердим.
Бу къараманлыкъны япкъан сонъ, гемиге, Фиппс достума къайтып кельдим ве онъа эписини икяе эттим.
О, юзьге якъын денъизджини меним идареме берди ве мен оларны буз устюне алып бардым.
Олар ольдюрильген аювларнынъ терилерини сыдырдылар ве этлерини гемиге ташыдылар.
Аюв эти о къадар чокъ эди ки, гемимиз рыкъмарыкъ толды, тургъан еринден илери кетамады ве биз де бараджакъ еримизге еталмадан, эвге къайтмагъа меджбур олдыкъ.
Капитан Фиппс Сырт къутубны анджакъ бунынъ ичюн ачып оламады.
Шай олса да, бунъа биз яныкъламадыкъ, чюнки алып кельген аюв этимиз чокъ лезетли эди.
### Айгъа экинджи кере сеяат
Англиягъа къайтып кельген сонъ, бир даа ич бир вакъыт сеяаткъа чыкъмайджагъым, деп озь-озюме сёз бердим.
Лякин бир афта кечер-кечмез манъа текрар ёлгъа чыкъмакъ керек олды.
Иш шундан ибарет эди: меним эсли-башлы ве бай бир тувгъаным, дюньяда пек балабан, дев киби адамлар яшагъан бир мемлекет бар экен деген фикирни акъылына къыстыргъан.
О, мытлакъа шу мемлекетни тапып кельмемни риджа этти ве бунъа акъ оларакъ манъа буюк бир мирас къалдыраджагъыны айтты.
О, девсыфат адамларны мытлакъа корьмек истей эди.
Мен разылыкъ бердим, геми азырладым ве биз Дженюбий океангъа ёл алдыкъ.
Елда биз, кобелек киби учкъан къадынлардан гъайры айретлениледжек киби ич бир шей расткетирмедик.
Ава пек яхшы эди.
Лякин он секизинджи куню дешетли бир боран къопты.
Ель о къадар къуветли эди ки, бизим гемимизни сувдан котерип алды ве къанат парчасы киби юкъары алып чыкъты.
Юксек булутлар узеринде алты афта учып юрьдик.
Та сонъунда даире шеклинде, йылтыравукъ бир ада корьдик.
Бу, эльбет де, ай эди.
Биз онъайтлы бир скеле тапып, айнынъ бир ялысына къондыкъ.
Ашагъыда, гъает узакъ бир ерден, шеэрлери, орманлары, къырлары, денъизлери ве озенлери олгъан дигер бир сейярени корьдик.
Бу — бизим ташлап кельген сейяремиз эди.
Ай устюнде бизлерни, насылдыр, учь башлы къарталларнынъ аркъасына минген, айрет этиледжек дереджедеки буюкликте олгъан адамлар сарып алдылар.
Бу къушлар исе айда яшагъан халкъларгъа ат хызметини коре экенлер.
Тамам бу вакъыт айнынъ падишасы кунешнинъ императорынен дженклеше эди.
Айнынъ падишасы манъа озь ордусынынъ башына кечмемни ве оны уджюмге алып бармамны теклиф этти, лякин бу теклифни мен кесен-кес ред эттим.
Айда олгъан эр шей, дюньяда олгъан шейлерден къат-къат буюк.
Анда чибинлер къой къадарлар, алмалар къарпыз буюклигинделер.
Айнынъ халкълары силя ерине турып къулланалар.
Туруп оларгъа сюнгю хызметини коре, туруп олмагъанда олар гогерджин йымырталарынен урушалар.
Къалкъан ерине де аджджы мантар къулланалар.
Мен анда узакъ бир йылдыздан кельген бир къач адамны расткетирдим.
Олар айгъа алыш-вериш ичюн кельген экенлер.
Оларнынъ юзьлери копекнинъ бетине бенъзей, козьлери исе я бурунларынынъ уджунда ола, я да бурун деликлерининъ астында.
Оларнынъ кирпиклери ёкътыр, юкъламагъа яткъанларында, козьлерини тиллеринен къапаталар.
Ай халкъларына аш ашамакъ ичюн вакъыт сарф этмек ич де керек олмай.
Къурсакъларынынъ сол тарафында махсус къапычыкъ булуна, олар къапычыкъны ача ве ашайджакъ ашыны анда къоялар.
Бундан сонъ олар экинджи ашкъа къадар къапычыкъны къапаталар, экинджи кере аш исе оларда тамам бир ай кечкен сонъ ола.
Олар йылда олгъаны он эки кере аш ашайлар!
Бу пек онъайтлы бир шей, лякин бизим дюнья ачкозьлери ве аш северлери бойле сийрек ашамагъа я разы олурлар, я да ёкъ.
Ай халкълары догърудан-догъру терек устюнде осип буюйлер.
Бу тереклер пек гузель ве ачыкъ ешильтим япракълы олалар.
Оларнынъ далларында пек балабан ве къабугъы адеттен тыш къатты джевизлер етише.
Джевизлер пишкен сонъ, оларны теректен мукъайтлыкънен къопарып алалар ве махсус магъазларгъа къойып сакълайлар.
Шу арада падишагъа адам керек олып къалса, о, джевизлернинъ къайнакъ сувгъа ташланмасыны эмир эте.
Бир саат кечкен сонъ, джевизлер патлай, ве оларнынъ ичинден айда яшагъан адамлар бир тамам кемалына еткен алда чыкъалар.
Бу адамларгъа окъумакъ да керек олмай.
% Олар догъгъанда окъумыш олып догъалар,буюк ве зенаат саиплери олып догъалар.
Бир джевизден — оджакъ темизлейиджи, дигеринден — шарманкаджы, учюнджисинден — дондурма япып сатыджы, дёртюнджисинден — аскер, бешинджисинден — ашчы, алтынджысындан исе — тикиджи патлап чыкъа.
Ве эр бири аман озь ишине башлай.
Оджакъ темизлейиджи эв тёпесине чыкъа, шарманкаджы чалмагъа башлай, дондурма япып сатыджы:
«Сыджакъ дондурма!— деп багъыра (чюнки айда буз атештен сыджакътыр), ашчы ашханеге чапа, аскер исе душмангъа къаршы атеш ача.
Ай адамлары къартайып ольмейлер де, авада бухар, яхут да тютюн киби ирип кетелер.
Олар башларыны къолтукълары астында ташыйлар ве сеяаткъа кеткенлеринде, ёлда бозулмасын деп, башларыны эвде къалдыралар.
Олар узакъта олсалар да озь башларынен анълашып, сёйлешип олалар!
Бу пек онъайтлы бир шей.
Эгер, падиша озь халкъынынъ падиша акъкъында нелер тюшюнгенини бильмек истесе, о эвинде диван устюнде ята, башы исе гизлиден, кимсеге дуйдурмадан, эр кеснинъ эвине кире ве бутюн лакъырдыларны динълей.
Айда оськен юзюмнинъ, биздеки ягъмур бурчагъындан ич бир фаркъы ёкъ.
Базы вакъытлар бизде ерге тюшкен бурчакънынъ ай чёллеринден боран алып кельген бурчакъ олгъанына мен ич шубеленмейим.
Эгер, сиз ай шарабы ичип бакъмакъ истесенъиз, бир къач бурчакъ данесини топла да, иритинъиз.
Ай халкълары къурсакъларыны озьгюн бир джемидан ерине къулланалар.
Олар къурсакъларыны истеген вакъытларында ача ве къапаталар ве эр истеген шейлерини онынъ ичине къоя билелер.
Оларнынъ не къарынлары бар, не юреклери, не де акъ джигерлери бар — ич бир шейлери ёкъ, ичлери бом-бош.
Олар козьлерини козь оюкъларындан алып, кене озь ерине къоя билелер.
Козьлерини къолларында туткъан вакъытларында, козьлери башында олгъандаки киби, пек яхшы корелер.
Эгер, козьлери зайыфлашса, яхут гъайып олса, базаргъа бара ве андан янъысыны сатып алалар.
Бундан себеп ай устюнде козь алыш-вериши япкъанлар пек чокъ.
Кеткен-кечкен еринъде:«Козьлер уджуз фиятнен сатыла, чешит тюсте: мавы, къызыл, сары, ешиль козьлернинъ эр чешити истегенинъ къадар бар», — деп язылы илянларны окъуйсынъ.
Айда яшагъан халкъларда козь тюсюне эр йыл янъы мода чыкъа.
Мен айда булунгъаным сенеси анда сары ве ешиль козьлер мот сайыла эдилер.
Я сиз не ичюн кулесиз?
Сиз мени ялан айтадыр, деп беллейсинъизми?
Екъ, меним эр айткъан сёзюм темиз акъикъаттыр, эгер сиз манъа инанмасанъыз, айгъа озюнъиз барынъыз да, буларнынъ эписини озь козьлеринъизнен корюнъиз.
Меним ялан айтмагъаныма, ялынъыз догърусыны икяе эткениме анда озюнъиз къани олурсынъыз.
### Пенир адасы
Ич бир кимсенинъ башына кельмеген худжур алларнынъ меним башыма кельмесинде, меним ич де къаабатым ёкъ.
Мен сеяат япмакъны севем, эр вакъыт чешит тюрлю вакъиаларны араштырып юрем, сизлер исе эвден бир якъкъа чыкъмайсынъыз, озь оданъызнынъ дёрт диварындан гъайры ич бир шей корьмейсинъиз.
Меселя, бир кере мен буюк голланд гемиси узеринде узакъ бир ёлгъа чыкътым.
Океан ортасында апансыздан къасыргъагъа огърадыкъ, къасыргъа бир дакъкъа ичерисинде гемининъ бутюн елькенлерини йыртты ве бутюн диреклерини къырды.
Гемининъ бир диреги пусланынъ устюне йыкъылып, оны чиль-парча этти.
Пусла олмадан гемини идаре этмек не къадар зор олгъаны эр кеске белли.
Биз ёлумызны шашырып, анги тарафкъа кеткенимизни бильмей эдик.
Океаннынъ далгъалары бизни учь ай, де о якъкъа, де бу якъкъа атты, сонъ сонъ адаштырып, къайдадыр, бельгисиз бир тарафкъа алып кетти ве мына биз аджайип куньлерден бир кунь саба, эр шейде адден тыш бир денъишиклик корьдик.
Денъизнинъ ешиль тюсю беязгъа чевирильген.
Ельчик, насылдыр, муляйим ве охшайыджы бир къокъу кетире.
Бизлер бунъа пек къувандыкъ.
Тезден, бир скеле корьдик ве бир саат кечкен сонъ, кениш, терен бир лимангъа кирдик.
Мында сув ерине сют акъа эди!
Бизлер ялыгьа чыкъмагъа ашыкътыкъ ве сют денъизинден буюк бир иштианен сют ичмеге башладыкъ.
Бизим арамызда пенир къокъусыны ич де чекалмагъан бир денъизджи бар эди.
Эгер, онъа пенир косьтерсенъ, юреги буланыр эди.
Ялыгъа аякъ баскъанымызда о, озюни пек фена дуймагъа башлады.
— Меним аягъым астындан бу пенирни алынъыз.
Мен истемейим, мен пенир устюнде юрип оламайым! — деп багъырды.
Мен ерге эгилип бакътым да, эписини анъладым.
Биз келип токътагъан адамыз, гузель голланд пениринден япылгъан ада эди!
Эбет, эбет, кульменъиз, мен сизге акъикъатен де догърусыны айтам: аякъларымызнынъ астында топракъ ерине пенир бар эди.
Бу адада яшагъанларнынъ аман-аман тек бир пенирнен кечинмеси шашыладжакъ шейми!
Лякин пенир не къадар ашалса да эксильмей эди, чюнки гедже, тамам куньдюз ашалгъан пенир къадар пенир даа осип етише эди.
Бутюн аданынъ топрагъы юзюм багъларынен къаплы эди, лякин мындаки юзюмнинъ озюне хас бир хасиети бар: оны авучынъа алып сыкъсанъ, шыра ерине сют акъа.
Адада яшагъанлар узун бойлу, дюльбер адамлар эдилер.
Олардан эр бирининъ учь аягъы бар.
Учер аягъы олмасы саесинде олар сют денъизи узеринде сербест-сербест юре билелер.
Отьмек мында пишкен, тамамынен азыр бир алда етише, онынъ ичюн бу аданынъ халкъларына ер сюрмек ве экин экмек керек олмай.
Мен устьлеринде шекерли къурабиелер асылы тургъан бир чокъ тереклерни расткетирдим.
Пенир адасында кезинген вакътымызда, эр биринден сют акъкъан еди озен таптыкъ.
Итираф этмелим ки, бира акъкъан озенни мен сют озенинден зияде бегендим.
Ада бойлап кезинтилеримиз вакътында биз, умумен, пек чокъ муджизели шейлер корьдик.
Бизлерни зиядесинен къуш ювалары айретте къалдырдылар.
Олар сонъ дередже буюк эдилер.
Меселя, бир къартал ювасы, энъ юксек эвден де буюк эди.
Бу юва, къарт эмен тереклерининъ кутюклеринден орюльген эди.
Онынъ ичинде биз, эр бири чапчакъ буюклигинде олгъан беш юзь йымырта таптыкъ.
Биз бир йымыртаны тешип бакътыкъ, ичинден биздеки къарт къарталдан йигирми кере буюк бир къартал баласы чыкъты.
Къартал баласы чийильдеди.
Онъа анасы ярдымгъа учып кельди.
О, бизим капитанны къап-къач этип, алчачыкътан ялдагъан булутларгъа къадар алып чыкъты ве оны шу юксекликтен денъизге атты.
Бахтына, о яхшы ялдамагъа биле эди ве бир къач сааттан Пенир адасына ялдап чыкъты.
Бир орманда мен олюм джезасынынъ шааты олдым.
Адада яшагъанлар учь адамны аякъларындан терекке аскъан эдилер.
Заваллылар ынърана ве агълай эдилер.
Мен оларнынъ не ичюн бойле агъыр джезалагъанларыны сорадым.
Манъа бу адамларнынъ даа шимдичик узакъ сеяаттан къайтып кельегенлерини ве башларына келип-кечкен вакъиалар акъкъында намуссызларджа ялан сёйлегенлерини айттылар.
Мен, яланджыларны бойле этип джезагъа чеккенлери ичюн адалыларны макътадым, чюнки мен ялан эшитсем, ич де сабыр эталмайым ве эр вакъыт ялынъыз акъикъатны сёйлейим.
Эбет, сиз озюнъиз де фаркъ эткендирсинъиз: меним икяелеримде бир ялан сёз ёкътыр.
Ялан чокъ фена бир шей ве якъын адамларым мени дюньяда эр вакъыт энъ акъикъатчы бир адам деп сайгъанлары ичюн мен бахытлым.
Гемимизге къайтып, биз шу саат ленгерни котердик ве бу аджайип аданы терк эттик.
Ялыда оськен бутюн тереклер санки бирисининъ эмиринен япкъандай, эки кере бель букип бизнен сагълыкълаштылар ве сонъ, ич бир шей олмагъан киби, догърулдылар.
Оларнынъ бизге косьтерген адден тыш сайгъысыдан тесирленип, шляпамны чыкъардым ве оларгъа сагълыкънен къалынъыз, деп шляпамны салладым.
### Балыкъ тарафындан ютулгъан гемилер
Бизим пусламыз ёкъ эди, онынъ ичюн бизлер, таныш олмагъан денъизлерде бир чокъ вакъытлар адашып юрьдик.
Гемимизни къоркъунчлы акула балыкълары, кит балыкълары ве денъизлерде яшагъан бир чокъ дигер джана. арлар сарып алдылар.
Та сонъунда биз ойле бир буюктен-буюк балыкъкъа расткельдик ки, онынъ башы янында булунгъанымызда, къуйругъыны корип оламадыкъ.
Балыкъ сув ичмек истеп агъызыны ачты ве сув, бизим гемимизни де чекип алды.
Гемимиз онынъ агъызына сельдеки япрачыкъ киби акъып кирди.
Бизим насыл бир теляшкъа тюшкенимизни козь огюне бир кетирсейдинъиз!
Чокъ шейлер корип кечирген мен — батыр биле, къоркъумдан къалтырадым.
Лякин балыкънынъ къарны ичинде лимандаки киби тынч эди.
Бу ачкозь иблиснинъ къарны эвельден ютулгъан бир чокъ гемилернен толу эди.
Эхэй, бу къарын ичинде не къадар къаранлыкъ олгъаныны сиз бильсе эдинъиз!
Биз не кунеш корьдик, не йылдыз ве не де ай.
Балыкъ куньде эки кере сув иче эди, ве эр кереси онынъ къарнына сув къуюлгъанда, бизим гемимиз юксек далгъалар устюнде котериле эди.
Къалгъан вакъытларда онынъ къарны къуру ола эди.
Бойле бир къуру вакъытта фурсат булуп, биз капитаннен бирликте кезинмеге чыкътыкъ.
Биз мында, дюньянынъ бутюн кошелеринден кельген денъизджилерни: шведлерни, инглизлерни, португалиялыларны расткетирдик.
Балыкънынъ къарнында олар он бинъ адам эдилер.
Олардан чокъусы энди бир къач сенелерден берли мында яшай эдилер.
Мен эр кеснинъ топланмасыны ве бу къаранлыкъ зиндандан къуртулыш планыны бирликте музакере этмекни теклиф эттим.
Мени реис сайладылар, лякин топлашувны ачыкъ илян эткен дакъкъам лянетли балыкъ текрар сув ичмеге башлады ве бизлер озь гемилеримизге чапыштыкъ.
Эртеси куню биз текрар топлашдыкъ, ве мен энъ юксек эки геми дирегини бири-бирине багъламакъны ве балыкъ агъызыны ачкъан арада бир даа ченгелерини къыбырдатмамасы ичюн, диреклерни балыкънынъ агъызы ичине тиклеп къоймакъны теклиф эттим.
Бойле япсакъ, онынъ агъызы ачылып къалыр ве биз сербест-сербест ялдап тышары чыкъармыз, дедим.
Меним теклифим бир агъыздан къабул олунды.
Къуветли эки юзь денъизджи джанаварнынъ агъызына энъ юксек эки геми дирегини пекитти ве балыкъ бир дяа агъызыны къапаталмады.
Гемилер балыкънынъ къарнындан ачыкъ денъизге зыбырзыбыр ялдап чыкътылар.
Бу дешетли балыкънынъ къарнында етмиш беш геми олгъаны анълашылды.
Онынъ кевдеси не къадар буюкликте олгъаныны козьлеринъизнинъ огюне кетиредирсинъиз, эбет!
Балыкъ бундан сонъ ич кимсени ютамамасы ичюн, биз, шубесиз, геми диреклерини онынъ ачыкъ агъызы ичинде тургъаны киби къалдырдыкъ.
Эсирликтен къуртулгъанымыз киби, биз, табиий, не ерде олгьанымызны бильмек истедик.
Анълашылгъанына коре, бизлер шу аньде Каспий денъизинде экенмиз.
Бу ал эпимизни буюк бир тааджюпте къалдырды, чюнки Каспий денъизи къапалы денъиз, о дигер денъизлернинъ ич бирисинен къошулмай.
Лякин Пенир адасындан кериге дёнгенимизде яныма алгъан учь аякълы алимим, бу балыкънынъ Каспий денъизине ер алты лагъымлары вастасынен кечкенини анълатты.
Бизлер ялыгъа тараф ёл туттыкъ.
Мен къарагъа чыкъмагъа ашыкътым ве ёлджу аркъадашларыма бир даа ич бир вакъыт, ич бир якъкъа кетмейджегимни ве бу сенелер ичинде башыма келип кечкен къарсамбалар манъа еткенини ве артыкъ, раатланаджагъымны бильдирдим.
### Аювнен тутушув
Лякин мен къайыкътан тюшкеним киби, манъа бир аюв уджюм этти.
Бу адден тыш буюкликте бир джанавар эди.
О, мени шу дакъкъасы парча-кесек этер эди, лякин мен онынъ ог аякъларына япышып ойле сыкътым ки, аюв аякъларынынъ агърысындан та окюрип йиберди.
Мен оны йиберсем, о мени парчалайджагъыны биле эдим ве бунынъ ичюн де онынъ аякъларыны о, ачлыкътан ольгенге къадар учь кунь, учь гедже тутып турдым.
Эбет, о ачлыкътан ольди, чюнки аювлар ач олгъанларында, озь ачлыгъыны ялынъыз панджаларыны эмип енъелер.
Бу аюв панджасыны ич эмалмады ве бунынъ ичюн де ачлыкътан ольди.
О вакъыттан берли манъа ич бир аюв уджюм этмеге джесарет эталмай.
# Лобо
## І
Нью-Мексиконынъ шималий къысмындаки айванасравджылыкъ виляетининъ ады Куррумподыр.
Бу — отлар бол оськен яйлалар, балабан багъчалар, юксек байырлар ве Куррумпо дерьясына акъып кельген темиз сувлу озенлер диярыдыр.
Бу ернинъ ады дерьянынъ адындан алынгъан.
Улькеге къашкъыр укюмдарлыкъ эткен.
Къарт Лобо Куррумпо вадийсине энди чокъ йыллардан берли уджюм этип кельген къашкъырлар сюрюсининъ етекчиси эди.
Чобан ве айванасравджыларнынъ эписи оны пек яхшы бильгенлер.
О пейда олгъан ерде эр кес къоркъкъан, къой сюрюлерининъ саиплери не япаджакъларыны бильмей, шашмалагъанлар.
Къарт Лобо пек балабан къашкъыр олып, онынъ айнеджилиги ве кучю исе даа да балабан эди.
Ерли сакинлер оны улугъанындан таныгъанлар.
Адий бир къашкъыр чобанлар къошарынынъ янында бельки саатлернен улур, лякин кимсе онъа къулакъ асмаз.
Амма къарт етекчининъ кучьлю сесини чобанларны титрете, олар ярын сюрюдеки гъайыплар акъкъында хабер аладжакъларыны билелер.
Къашкъырларнынъ омрю айванасравджыларнынъ омрюнен багълы олгъан.
Олар къашкъырларны къувана-къувана ёкъ этер, Лобо сюрюсинден ольдюрильген эр бир къашкъырнынъ башы ичюн чокъ-чокъ яш бугъаларны да бермеге азырлар.
Лякин къашкъырларны ольдюрмек къолай дегиль.
Олар санки авджыларнынъ устюнден кульген киби, ич бир тюрлю зеэр ве тузакътан къоркъмадан, Куррумпо чобанларындан эр кунь бирер сыгъыр алгъанлар.
Демек, къашкъырлар энъ аздан эки бинъ айваннынъ башына еткенлер.
Эм сюрюнинъ ичинден энъ яхшы сойларыны сайлап алгъанлар.
Лобонынъ башы ичюн пек буюк мукяфат бельгиленди.
Онынъ ичюн эр ерге зеэрленген эт парчаларыны къойгъанлар, амма къашкъыр зеэрнинъ къокъусыны бирден сезип, даима сагъ къалгъан.
О тек бир шейден — атеш фышкъыргъан тюфектен къоркъкъан.
Бу виляетте эр кес янында тюфек алып юрьгенини бильген къашкъыр инсанларгъа уджюм этмеген ве оларнен корюшмемеге тырышкъан.
Инсанны узакътан корьгенлеринен къачкъанлар.
Лобо къашкъырларына тек озьлери ольдюрген айванларны ашамагъа изин бергени ичюн де сюрюсини сакълап къалгъан.
Онынъ сезгир бурну инсан къолунынъ къокъусыны алып, анда зеэр олгъаныны анълагъан.
Балабан къашкъыр къоркъусы эп арта берген, онынъ башы ичюн бериледжек пара да арта-арта бинъ долларгъа еткен.
Бу къадар пара даа ич бир къашкъырнынъ башы ичюн берильмеген эди.
Бойле буюк мукяфаткъа къызгъан техаслы авджы Теннерей атында Куррумпо дересине етип келе.
Къашкъыр авламакъ ичюн онынъ аджайип тюфеклери, ель-аякъ атлары ве къашкъыр парчалагъан копеклери бар эди.
Техаста озь копеклеринен о нидже къашкъырны ёкъ эткен, шунынъ ичюн де бир къач куньден къарт Лобонынъ башы онынъ эгерининъ уджунда салланаджагъындан ич шубеленмеген.
Иште, яз куньлеринден биринде танъ атар-атмаз авджы авгъа чыкъа.
Тезден онынъ балабан копеклери из алгъанларыны бильдирип, афыралар.
Эки миль биле чапмадылар, мешур Лобо сюрюсининъ къуйругъыны корелер.
Къашкъыр йыртыджы копеклернинъ иши къашкъырларны токътатмакъ, артларындан етип кельген авджыгъа оларны атмакъ къала.
Техаснынъ ачыкъ тюземлигинде буны япмасы къолай, мында исе эр шей бам-башкъа.
Къарт Лобо ер сайламагъа биле.
Куррумпо озенининъ къаялы дерелери ве ирмакълары тюземликнинъ эр бир тарафына чыкъа.
Къарт къашкъыр шу дерелернинъ бирине ёл ала ве сувны кечип, авджыдан къуртула.
Онынъ сюрюси эр тарафкъа дагъыла, копеклер де шу къашкъырларнынъ артындан дагъылалар.
Къашкъырлар, копеклернинъ бир къысмы артта къалгъанындан файдаланып бир ерде топланып буларны парчалайлар.
Акъшам Теннерей копеклерини топлагъанда, оларнынъ тек алтысы къайтып, араларындан экиси исе пек яраланып кельгенини коре.
Амма авджы ниетинден къайтмай, къашкъырнынъ башыны алмакъ ичюн даа эки кере арекет этип бакъса да, бир де-бир нетидже эльде эталмай.
Сонъки кересинде онынъ энъ яхшы аты йыкъылып, шу ерде джан бере.
Бундан сонъ авджы умюдини кесе ве Техаскъа къайта.
Лобо исе кене Куррумпода укюмранлыгъыны девам эте.
## II
Ковбойларнынъ икяелерине пек чокъ инанмадым.
Амма 1893 сенеси бу ярамазнен якъындан танышкъан ве эр кестен зияде бильгенимден сонъ фикримни денъиштирдим.
Бу байыр ве дерелер ичинде Лобоны копек ве атларнен къуваламакънынъ файдасы олмагъаныны анъладым.
Бунынъ бир чареси кене де къапкъан ве зеэрдир.
Бу ачыкъ козь къашкъырны алдатмакъ ичюн насыл усул ве айнеджиликлерни ишлеткенимни айтып отурмайым.
Лобо ичюн зеэр япмакъ ичюн нелер-нелер къарыштырмадым.
Къапкъангъа емлеме сыфатында тек насыл айванларнынъ этини къоймадым!
Лякин эр саба нетиджесини корьмек ичюн барып, бутюн япкъанларым бошуна кеткенини коре эдим.
Къарт къашкъыр къарардан зияде акъыллы эди, оны ич алдатып оламадым.
Онынъ не къадар зекий олгъаныны исбатламакъ ичюн бир мисаль кетирмек етерлидир.
Экинджи куню саба мен тюшюнип тапкъан айнеджилигимнинъ нетиджесини бильмек ичюн кене ёлгъа чыкътым.
Лобо етеклеген сюрюнинъ излерини корьдим.
Онынъ излерини бир кереден айырмакъ мумкюн, башкъа къашкъырларнынъ изинден баягъы балабанджа.
Мен артымдан сюйреклеп кеткен емлеменинъ къокъусыны къашкъырлар сездилер.
Лобо биринджи олып якъынлашты, яхшы этип къокълады ве ахыр-сонъу ютып йиберди.
Къуванчым чексиз эди.
— Ахыр-сонъу тутулдынъмы!
Тезден ольгенинъни корерим, — деп къычырдым мен ве огге чаптым.
Экинджи емлемени ташлагъан ериме келип, онынъ да ашалгъаныны корьдим.
Ёлумны девам этип, учюнджи емлеме де ёкъ олгъаны, излер исе дёртюнджисине алып баргъаныны корьдим.
Кельсем не корейим — Лобо оларнынъ ич бирисини ашамагъан, тек агъзынынъ ичинде ташыгъан ве сонъкисинен берабер обалап, устюни пислеген ве бойлеликнен меним айнеджилигиме нефретини ифаде эткен.
Буны япкъан сонъ башкъа якъкъа бурулып, мукъайтлыкънен къорчалагъан сюрюсини де артындан етеклеп алып кеткен.
Бир кере акъшам, ноябрьнинъ сонъунда, къашкъырларнынъ уджюминден эки чобан уяна.
Бутюн сюрю еринден къыбырдамайып тургъан акъыллы ве джесюр текелернинъ этрафына топлашкъан.
Амма бу уджюмге адий къашкъыр ёлбашчылыкъ япмай эди де!
Къарт Лобо сюрюни текелер туткъаныны чобанлардан да яхшы биле ве топлашкъан къойларнынъ устьлеринден атлап текелернинъ эписини йырта.
Къойлар тараф-тараф къачалар.
Ниает къашкъыр къапкъанларыны кетирдилер ве мен эки ярдымджымнен берабер бутюн афта оларны къоймакънен огъраштым.
Биз кучь ве арекетлеримизни аямадан мытлакъа бир нетидже кетиреджек эр анги вастадан къулландыкъ.
Къапкъанлар ерлештирильгенининъ сабасына оларны бакъмагъа кеттим.
Бакъсам, Лобонынъ излери бир къапкъандан экинджисине бара.
Бу излер къашкъырнынъ гедже кезинтилерини тариф эттилер.
О къаранлыкъта юрьгенине бакъмадан яхшы этип сакълангъан къапкъанларнынъ биринджисини пек тез тапты.
Сюрюни токътатып, ерни къазгъалап башлай.
Башта къапкъанны, сонъра зынджыр ве агъачны къазып чыкъарды.
Бундан сонъ башкъа къапкъанларны да тапа.
Онынъ арекетини козетир экеним, къашкъыр ёлда шубели бир шей корьгенинен четке бурулгъаныны да корьдим.
Шу дакъкъасы башымда бир план догъды:
мен къапкъанны «Н» арифи шеклинде яни ёлнынъ эр эки тарафында къойып, бир къапкъанны ортада къалдырдым.
Амма кене де енъильгенимни корьмек ичюн чокъ беклемек керек олды.
Лобо къапкъанлар арасындан кеткенде ортада тургъан бир къапкъанны корип къалды ве вакътында токъталды.
Анда тузакъ олгъаныны о насыл анълады мен бильмейим.
Эр алда Лобо солгъа ве сагъгъа бурулмайып, артына къайтты.
Эм баскъан излеринден къайтмагъа тырышты ве хавфлы ерден чыкъып кетти.
Чыкъкъан сонъ къапкъанларны артындан айланып арт панджаларынен топракъ ве ташларны къапкъанлар устюне сюрьди.
Бойле этип бутюн къапкъанларны къапатты.
Эм бир чокъ керелерде о айны шу арекетни япа.
Мен озь усулларымны насыл денъиштирмейим, къашкъыр даіма аман-эсен къалаберди.
Бельки о, аля бугуньге къадар озь уджюмлерини девам этер эди, эгер де ишангъан аркъадашы аякъ чалмагъан олса.
Бойлеликнен онынъ ады янъгъыз олгъанда ич енъильмеген ве тек достунынъ дикъкъатсызлыгъындан ольген къараманларнынъ джедвелинде ер алды.
## III
Базы бир аляметлер манъа Лобонынъ сюрюсинде худжур шейлер олгъаныны косьтерди.
Меселя, базыда сюрю етекчисининъ излеринден онынъ огюнде башкъа къашкъыр чапкъаны корюне.
Мен буны анъламадым.
Бир кере ковбойлардан бири манъа:
— Мен бугунь оларны корьдим.
Огде баштакълыкъ эткен Бланка чапа, — деди.
Мен дерал меселени анъладым, демек Бланка ыргъачы къашкъыр.
Чюнки эркек къашкъыр олсайды, Лобо оны йыртар эди.
Къашкъырлар эр бир ольген айвангъа, оны ашамакъ ниетлери олмаса да, якъынджа келип къокълайлар.
Илле шу алышкъанлыкълары саесинде Куррумпо сюрюси меним тузагъыма тюшер, деп умют эттим.
Лобо меним арекетимни фаш этип, сюрюни этке якъынлаштырмайджагъына ич шубем ёкъ.
Амма, къапкъаннынъ янында санки быракъылгъан башны кечип кеталмаз, деп умют эттим.
Экинджи куню сабасына къапкъанларны тешкермеге кеттим.
Къашкъырларнынъ излерини корем, баш!
Къапкъанларны ашыкъ-аджеле бакъып, Лобо сюрюни этке якъынлаштырмагъаныны корьдик.
Лякин балабан олмагъан бир къашкъыр четте яткъан башны къокъламагъа келип, тузакъкъа тюшкен.
Излернинъ пешинден кетип бу къашкъыр Бланка экенини корьдик.
Бизни корьгенинен о тездже чапып башлады.
Къапкъандаки тананынъ башыны онъа пек кедер этсе де, янымда джаяв кеткен аркъадашымдан тездже кете эди.
О не къадар арекет этмесин, биз артындан етиштик.
Чюнки тананынъ бойнузлары ташларгъа илишти.
Бланка киби дюльбер къашкъыр ич корьмеген эдим.
Онынъ тегиз, къалын териси бем-беяз тюсте эди.
О, чарпышмагъа азырлангъан киби бизге таба айланды ве улуды.
Онынъ улувыны эшиткен къарт Лобо онъа теселли берген киби къаршыдаки байырдан сесленди.
Лякин бу ыргъачы къашкъырнынъ сонъки улувы эди.
Биз Лобо сюрюсине биринджи кере дарбе яндыргъанымыздан севине-севине Бланканынъ олюсини эвге алып къайттыкъ.
Вакъты-вакътынен Лобо улугъаныны эшитемиз, бес-белли о байырдан-байыргъа ашып, Бланканы къыдыра.
Оны къуртарып оламайджагъыны анъласа да, ташлап кеталмай, лякин якъынлашмагъа да къоркъа.
— Бланка керчектен де Лобонынъ досту олгъанына шубем къалмады, — дедим ковбойларгъа.
Экинджи куннинъ тап акъшамына таба бельгиленген ерге етип бардым ве якъынджа кельгенде балабан чал кольге еринден турып къачмагъа тырышкъаныны корьдим.
Къапкъангъа тюшкен.
Заваллы къарт къараман!
О, озь севгилисини къыдыра-къыдыра ниает изини тапкъан ве шу изден кетип тузакъкъа тюшкен.
Дёрт демир онынъ дёрт панджасыны да сыкъкъан.
Биз онынъ аякъларыны къатты этип багъладыкъ, къашкъыр ич бир кере ынъырданмады, башыны котермеди ве улумады.
Биз зарзорнен оны меним атыма юкледик.
Къашкъыр тегиз нефес алып, козьлерини ачты.
Олар йылтырай эдилер.
Амма о бизге бакъмай, онынъ бакъышы, мешур сюрюси даркъалгъан байырларгъа тикильмекте эди.
Биз ашыкъмадан кеттик ве фермагъа кельдик.
Анда Лобоны бойнундан къыскъа зынджыргъа багълап, аякъларыны чездик.
Мен къашкъырнынъ огюне эт, сув къойдым, амма о айланып биле бакъмады.
Къурсагъы устюнде ята, козьлери исе даа якъында падишалыкъ эткен алангъа бакъалар.
Мен эллеримни онъа тийдиргенде де асла къыбырдамады.
Та кунь баткъангъа къадар огдеки байыр ве ормангъа бакъып ятты.
# Килиманджаро къарлары
_(икяе)_
_Эрнест Хемингуэй_
Килиманджаро къарнен ортюльген къоджаман дагъ.
Онынъ юксеклиги 19.710 фут тешкиль эте.
Халкъ арасында о Африканынъ энъ юксек дагъы сайыла экен.
Дагънынъ гъарп тарафтаки энъ юксек тёпеси Masai къабилесининъ тилинде “Ngaje Ngai” – «Аллахнынъ Эви», деп адландырылгъан.
Дагънынъ шу гъарп тарафтаки энъ юксек тёпесине етмеге якъын къалгъанда леопарднынъ къурып, бузлап, къатып къалгъан такълети ятмакъта.
Бойле юксекликте леопард не къыдыргъан экен, бу муджизени бир кимсе анълатып оламай.
– Энъ меракълысы шу ки, асыл бир агъыр ёкъ эди, – деди Инсан.
– Башлагъаныны озюнъ корьдинъ де.
– Керчектенми?
– Керчектен.
Лякин, къокъу ичюн багъышла, ялварам.
Къокъу сени раатсызлайдыр.
– Ялварам!
Ялварам, ойле шей айтма!
– Ана оларгъа бакъ, – деди Инсан.
– Менден кельген къокъумы, корюнишимми оларны мында бойле этип топлай?
Инсан мимоза терегининъ кенъ талдасында ерлешкен бешикте ята, талданынъ биткен еринден авлакъта йылтырагъан тюземликке бакъкъанда, учь къоджаман, чиркин къуш, тизилип отургъанларыны коре; кокте исе, айны шу заман, ондан да зияде дигер къушлар учып, Инсаннынъ янындан кечкенде, йылдырым киби тез денъишкен талдаларны тешкиль этелер.
– Олар мында юк машинасы бозулгъан куню топланып башладылар, – деди Инсан.
– Бугунь биринджи кере оларнынъ бириси ерге къонгъаныны корьдим.
Башта олар пек сакъынып учкъанларыны сейир эте эдим, бельки де, бир заман, озь икяемде тасвир этерим деп, акъылыма келе эди.
Шимди ошума да кете.
– Ойле айтма!  – деди Къадын.
– Мен садедже лаф олсун, деп айтам, – деди Инсан.
– Лаф этсем, озюмни енгильджерек дуям.
Лякин сени раатсызламагъа истемейим.
– Озюнъ билесинъ, раатсызламайсынъ, бу ал мени асылда раатсызламай, – деди Къадын.
– Мен пек синъирли олып къалдым, чюнки бир шей япып оламаймыз, элимизден бир шей кельмей.
Мен беллесем, учакъ кельгендже, бир шей япмагъа керекмиз.
– Я да учакъ асыл да кельмез.
– Ялварам, айт, мен санъа не япып олурым?
Бир де бир мен япып олгъан шейими япайым, эр алда бир шей япмакъ керек.
– Аягъымны тартып, чыкъарып олсанъ, эр бир шей токътар, лякин, кене де, онъа шубеленем.
Я да, мени атып, ольдюр.
Сен энди мергин окъчусынъ.
Сени тюфекнен атмагъа огреттим, ойле дегильми?
– Ялварам, олмайджакъ шей айтма.
Истейсинъми, санъа текаран окъуйыммы?
– Не окъуйджакъсынъ?
– Китап торбасы ичинден окъулмайып къалгъан бир шей.
– Мен оны динълеп оламайым, – деди Инсан.
– Энъ яхшысы лаф этмек.
Биз давалашкъан заманда, вакъыт кечкенини дуймай къаласынъ.
– Мен давалашмайым.
Ич бир вакъыт давалашмагъа да истемейим.
Кель, бир вакъыт давалашмайыкъ.
Не къадар синъирлеримиз бозукъ олса да, кель давалашмайыкъ.
Бельки, олар башкъа бир юк машинасынен келирлер.
Бельки, учак келир.
– Мен къыбырданмагъа биле истемейим, – деди Инсан.
– Эндиден сонъ башкъа бир ерге кочьмектен не файда? Бельки, санъа енгильдже олур.
– Бу айткъанынъ къоркъакълыкътыр.
– Чешит лагъаплар такъмайып, раат ольмеге чаре бермеге биле истемейсинъми?
Мени эндиден сонъ сёгмектен не файда?
– Сен ольмейджексинъ.
– Акъмакъ олма.
Мен энди олеятам.
Мына бу пис джанаварлардан сора.
Инсан къоджаман, чиркин къушлар отургъан тарафкъа бакъты, оларнынъ тюксиз, чыплакъ башлары къанатларнынъ ичине сокъулгъанлар, къамбурайып отуралар.
Дёртюнджи къушта учып келип къонды, чабик-чабик чапып, сонъ яваштан, бир тарафындан дигер тарафына авдарылгъан киби юрип, оларгъа къошулды.
– Олар эр бир лагерь янында даима топланалар.
Сен оларгъа бир вакъыт къулакъ асмай эдинъ.
– Бойсунмасанъ, ольмезсинъ.
– Сен буны къайдан окъуп, таптынъ?
Будала. Дели десенъ дели!
– Сен тек озюнъ акъкъында дегиль де, башкъалары акъкъында да тюшюнмеге керексинъ.
– Аллам Яррабим, – деди Инсан.
– Бу тек меним шахсий ишим эди.
Инсан кене де чевирилип ятты ве бир муддет тюзгюнликнинъ чегерелер сонъуна баргъандже месафесине, атешнинъ йылтырамасына тынч бакъып турды.
Бир-эки кийик къочкъар сараргъан тюзгюнликнинъ къаршысында беяз ве кичкене олып корюне, авлакъта зебра сюрюси отлай, олар да чегерелернинъ ешилликлери къаршысында беяз олып сезилелер.
Бу къоджаман, тереклернен ортюльген ерде, къыр устюнде ерлешкен лагерь, онынъ пек татлы сувы бар, ве янында аман-аман къуругъан сув чукъурында чиль къушлары сабалар олса бир ерден бир ерге учып, къонып ойнар эдилер.
– Истесенъ, санъа бир шейлер окъуйым, – тевсие этти Къадын.
О бешик янында брезент курьсюси устюнде отура.
– Ельчик котериле.
– Ёкъ, сагъ ол.
– Бельким де юк машинасы келир.
– Меним ичюн эписи бир.
– Меним ичюн исе, эписи бир дегиль.
– Меним ичюн бир капик олгъан чокъ шейге, сен буюк эмиет бересинъ.
– Та о къадар чокъ шейге дегиль, Хэрри.
– Бир шейчик ютайыкъмы?
– О санъа ярашмай.
– Блэкнинъ малюмат китапчыгъына коре алкоголь ичимликлери санъа ичмеге олмай.
Санъа асылда ичмеге олмай.
– Моло!
– Буюрынъыз, Bwana!
– Виски-сода кетир.
– Баш устюнде, Bwana.
– Ичмесенъ, яхшы олур эди, – деди Къадын.
– Мен бойсунмасанъ дегенде, мына бу меселени козь алдына алдым.
Мында язылы алкоголь санъа зарар кетире
Билем, алкоголь санъа зарар кетире.
– Ёкъ, – деди Инсан.
– О манъа яраша.
– Демек, бойле этип, эр шей битип кете, – деген фикир Инсаннынъ акъылына кельди.
– Демек, о энди буны бир вакъыт битирип оламайджакъ.
Демек, бойле этип, ичимлик огърусында давалашмакънен эр бир шей бите экен.
Сагъ аягъында гангрена башлагъанындан ич бир тюрлю агърылар дуюлмады, агърылар башлагъан сонъ, бутюн къоркъу да кетти ве шимди о тек аджайип бир ёргъунлыкъ ве ачув дуя, чюнки о, бу дюньяда олгъан эр бир шейнинъ сонъу эди.
Шимди оны башына келеяткъан шейге мерагъы пек аз.
Йылларджа бу фикир онынъ бутюнлей джельп этип, толдура эди; лякин, шимди онынъ бир эмиети къалмады.
Аджеба, насыл этип агърылар ве ёргъунлыкъ эр бир шейни денъиштирди.
О, бир заманда язмагъа топлагъан малюматны, лякин темеллисинен, яхшы язмагъа азыр олмагъандже язмагъан шейлерни, эндиден сонъ о бир вакъыт язмаз.
Эльбетте, оларны язып къалдырмагъа аджети ёкъ.
Бельким, сен оларны бу себептен де бир вакъыт язып оламадынъ, четке чекип ташладынъ, язып биле башламадынъ.
Эльбетте, эндиден сонъ оны да билип оламазсынъ.
– Мында кельгенимизге чокъ языкъ,– деди Къадын.
Къадын, къолунда стаканынен, дудагъыны тишлеп, адамгъа бакъа.
– Парижде санъа бойле бир шей, бир вакъыт олмаз эди.
Парижни эр вакъыт севем, деп айтыр эдинъ.
Биз Парижде, я да башкъа бир ерде, тынч яшар эдик.
Къайда истесенъ, анда барыр эдим.
Мен санъа эр вакъыт айттым, къайда истесенъ, анда барырмыз.
Тюфектен атмагъа истесенъ, Маджаристангъа барып, анда пек аман-эсен яшар эдик.
– О сенинъ арам, шейтандан кельген параларынъ япты, – деди Инсан.
– Бу айткъанынъ адалетсизликтир, – деди Къадын.
– О паралар эр вакъыт менимки де, сенинъки де эди.
Мен эр шейни ташлап, къайда истесенъ, анда кетмеге разы эдим.
Асылда языкъ, мында кельгенимизге, пек языкъ.
– Сен озюнъ бегенем, дединъ де.
– Сагълыгъынъ олгъанда, айттым.
Лякин шимди айткъаныма пешман этем.
Анълап оламайым, не ичюн тамам сенинъ аягъынъа бу шей олды.
Биз не яптыкъ та, бойле шейге огърадыкъ?
– Мен десем, аягъымны сыдыргъанымнен, устюнден йод сильмеге унуттым.
Сонъ онъа къулакъ асмадым, чюнки бир вакъыт юкъунчлы хастлыкъларгъа огърамадым.
Вакъыт кечкенинен, вазиет феналашкъан сонъ, башкъа антисептик иляджлар битти, бу карбол иринтисини къулландым, о исе, кичкене къан тамырларыны къапатты ве гангрена башланды.
Инсан къадынгъа бакъты.
– Даа не?
– Акъылымда бу дегиль эди.
– Эгер де яхшы бир айдавджыны туткъан олсакъ, бу кикуя (kikuya) айдавджысыны дегиль де, о машинада олгъан бензинни незарет этип, бутюнлей якъып битирмез эди.
– Мен буны айтмайым.
Сен озь акърабаларынъны лянетли Old Westbury, Saratoga, Palm Beach ни ташлап мени мында…
– Я мен сени севе эдим де.
Бойле шейлер айтмакъ адалетсиздир.
Шимди де сени севем.
Эр вакъыт севе эдим.
Я сен мени севмейсинъми?
– Ёкъ, – деди Инсан.
– Севем демейим.
Эм бир вакъыт севмем.
– Хэрри, сен не айтасынъ?
Акъылынъны джойдынъмы?
– Ёкъ.
Акъылым асылда ич бир вакъыт ёкъ эди.
Оны джоймакъ ичюн акъылынъ олмакъ керек.
– Ичме буны, – деди Къадын.
– Джаным, ялварам, буны ичме.
Къолумыздан кельгенини япмагъа керекмиз.
– Озюнъ яп – деди Инсан.
– Мен ёрулдым.
Шимди о Къарагъачтаки (Karagatch) демирёл дурагъында булуна, юк торбасы янында, «Симплон-Ориент» (Simplon Orient) треннинъ фенерлери къаранлыкъны кесип ярыкълата, о Фракиягъа(Thrace) кете, тамам ордунынъ арткъа чекилюв вакъты.
Бу, илериде язмакъ ичюн сакъланып, четке чекилип къоюлгъан шейлерден бири эди, шимди, сабадан, пенджереден Болгариянынъ къарлы дагъларына бакъып, бу шей акълына тюшти ве Нансен Кятиби, эсли башлы адамдан дагъларнынъ устюндеки, бу къармы экен, деп сорагъаны ве къарт адам дагъларгъа бакъып:
«Ёкъ, бу къар дегиль, къар ичюн даа пек эрте», – дегени.
Кятип, янындаки къызгъа чевирилип: «Ёкъ, билесинъми, бу къар дегиль»
– деди ве олар эписи бир кереден, бир агъыздан текрарлап: «Бу къар дегиль экен, биз янълыштыкъ».
Лякин, о керчектен де пек яхшы, номай къар эди ве о ерде булунгъан инсанларны невбетини денъиштирмек планыны тизип, дигер инсанларны анда йиберди.
Олар къар тузагъына тюшип, шу сувукъ къышта о ерде эляк олдылар.
Ве о кене де Гауэртальде (Gauertal) булуна, бутюн Эве Ноэль арфеси (Eve Noel arifesi) афтасы къар ягъды.
Шу йыл олар одун кесиджининъ эвинде яшадылар, эвнинъ ичинде ярысыны къаплап алгъан балабан, дёрткоше чини соба ерлешкен, олар акъкъаин япракълары толдурылгъан тёшеклерде юкъладылар.
Айны шу заман, аякълары бутюн къан, къар устюнде къан излери къалдыргъан къачакъ аскери кельди.
О, полис тамам онынъ пешинден кельгенини анълатты, ве олар адамгъа юн чораплар кийдирип, жандармаларны къар ягъып излерини къапаткъандже, лафкъа туттылар.
Шрунц (Schrunz) деген ерчикте, Эве Ноэль арфесинде къар о къадар кескин, ярыкъ парылдай, та мейханеден тышары бакъсанъ, кильседен эр бир эвге къайткъан адамны коресинъ, шу къар да козьлеринъни къамаштыра.
Олар тамам о ерге, чана излеринден тегизленген ве ат сийдигинден сараргъан ёл бою тырмаша эдилер, озен бою созулгъан сарп къырлар чам тереклеринен ортюльген, агъыр лыжалар омузларында, олар кене тамам шу тарафкъа чапалар, шу юкъарыдан ашагъы тараф буюк чапышны, глетчер устюнден «Мадленер-хаус» мусафирханесининъ тёпесинден ашагъы, къар исе, бакъкъанда, торт устюндеки пекмез киби тегиз ве тоз киби хафиф, олар, вызнен, къуш киби ашагъы учып, тайып тюшкен сурьатнынъ сессиз шувултысы але даа къулагъында тура эди.
Бир афта къар тузагъында «Мадленер–хаус» (Madlener-haus) мусафирханесинде къалдылар, увулдагъан боранда, бутюнлей тютюн ичинде, фенер ярыгъында отурып, мызаларны япып, карта ойнадылар.
Лент эфенди (Herr Lent) юттургъан сайын, мызалар эп артты.
Ахыр-сонъу о эр шейни юттурды.
Эр бир шейни, лыжа мектебининъ параларыны, бутюн мевсимде къазангъан келирини, ве, ниает, озь малмулькюни, барлыгъыны.
Шу инсан але даа козю огюнде тура, узун бурунлы, карталарны масадан алып ве ачып,”Sans Voir” дегени.
О заманлары даима къумар ойналыр эди.
Къар олмагъанда, къумар оюнларына джошар эдилер, къар пек чокъ олгъанда да, къумар ойнар эдилер.
Омрюнинъ не къадар вакътыны къумар ойнап кечиргенини хатырлады.
Лякин, бу шей акъкъында о бир вакъыт, бир сатыр биле язмады, айны кене де шу ачыкъ-айдын, сувукъ Эве Ноэль арфесинде, тюз ернинъ сонъунда корюнген къырлар узеринден «Деллял», мудафаа ёлагъыны кечип, Австриянынъ, треннен татильге кеткен субайларны бомбалады; сепилип, даркъалгъан инсанларны исе, пулемётнен атып ольдюргенлери акъкъында да язмады.
«Деллял» сонъра озю де харап олып кетти, онынъ урулгъаны акъкъында бир шейлер айтып башлагъан инсанларны, насыл о урулып, тынч олып къалды.
Базылары, бир де бир инсан лаф сырасы онынъ акъкъында айтып ташлагъаны: «Сен пич, къанлы, игренч джанаварсынъ!»
О заманлары олар ольдюрген инсанлар ве сонъра оларнен лыжа тайып, зевкълангъан адамлар, айны шу австриялылар эди.
Ёкъ, айны шу инсанлар дегиль.
Хэнснен о инсан бутюн йыл девамында лыжа таймагъа къатнады, о Kaiser-Jagers де хызмет этти, олар бераберликте тавшан авламагъа кеткенде, Пасубио (Pasubio) да олгъан дженк акъкъында лаф юрьсетир, Pertica, Asalone ге уджум этильгени акъкъында субетлеше эдилер, лякин о бир вакъыт, ич бир сёз бу шей акъкъында бир ерде язмады.
Не де Monte Corno, не де Siete Commun, не де Arsiedо акъкъында да язмады.
Къач къыш о Форарльбергде (Voralberg) я да Арльбергде (Arlberg) яшады?
Дёрт къыш, сонъ тильки сатмагъа истеген адам акъылына тюшти, олар Блуденц (Bludenz) деген ерге кеткен заманда, бу сефер исе, эдиелер алмакъ макъсадынен кеткенде, тазе вишне анбериесининъ татлы лезети, сурьатнен, къаткъан бузнынъ устюнден учкъан къар тозы: «Хай! Хоу! Кеттик!» ве ашагъы сарп учурымгъа таба къалгъан сонъки месафени учкъанлары, ёлны башта догъру тутып, сонъ багъчанынъ учь бурулышыны кечип, эндекнинъ устюнден мусафирханенинъ артындаки бузлу ёлундан, ерине келип чыкъакъанлары, акъылына кельди.
Лыжаларнынъ багъларыны чезесинъ, чыкъарасынъ, мусафирханенинъ агъач диварына таяндырасынъ, пенджереден фенер ярыгъы келе, оданынъ ичи тютюн толу, тазе шарап къокъусы сезиле ве чалгъан аккордеон сеси эшитиле.
Энди мында, Африкада, булунаракъ: «Биз Парижде къайда яшадыкъ?» – янында брезент курсю устюнде отургъан Къадындан сорады.
– Криллонда.
Озюнъ билесинъ де.
– Мен къайдан билейим?
– Биз эр вакъыт тек анда токътар эдик.
– Ёкъ.
Эр вакъыт дегиль.
– Анда ве Сен Жерменде (St. Germain) Хенри Квотерз Павильонында (Pavillion Henri – Quatre).
Бу ерлерни севем, деп айтыр эдинъ.
– Севги, бу бир оба кубре, – деди Хэрри.
– Мен исе, онынъ устюне чыкъып, «кокарекок» деп, къычыргъан хоразым.
– Эгер де сен кетмеге азырлансанъ, – деди Къадын, – артынъда къалгъан эр бир шейни йыкъып-якъып, ольдюрип кетмеге керекми?
Эр шейни озюнънен аладжанъмы?
Айтаджагъым, атынъны ве рефикъанъны ольдюрип, эгерни ве силянъны да якъмагъа керекми?
– Эбет, – деди Инсан.
– Сенинъ арам параларынъ меним силям эди.
Къылыджым ве Зырхым.
– Айтма ойле.
– Яхшы.
Айтмам.
Джанынъны агъыртмагъа истемейим.
– Акъылынъа текаран кеч кельди.
– Яхшы, истемейсинъ.
Мен джанынъны агъыртырмагъа девам этерим.
Бу иш даа да зевкълы.
Мен сеннен тек бир шейни япмагъа севе эдим, шимди оны да япып оламайым.
– Ёкъ, айткъанынъ ялан.
Сен меннен чокъ шей япмагъа север эдинъ ве эр истеген шейинъни мен япар эдим.
– Вай, Алла Ризасы ичюн. – Макътанмагъа етер, анъладынъмы?
Инсан Къадынгъа бакъты, Къадын агълай эди.
"Динъле, " - айтты.
– Сен беллейсинъ манъа енгиль, я да меракълымы бойле япмагъа?
Не ичюн айткъанымны озюм де бильмейим.
Мен десем, бу башкъасыны ольдюрип, озюмни сагъ къалдырмакъ киби бир шей.
Лаф этип башлагъанда, эр бир шей яхшы эди.
Бойле джан агъыртмасы чыкъармагъа акъылыма да кельмеди, лякин энди эшек киби чылдырдым.
Сойледигиме ич дикъкъат этме севгилим.
Керчектен де, мен сени севем.
Билесинъ де, мен сени севем.
Сени севгеним киби, башкъа бир кимсени омюримде севмедим.
Ве о, кене де, о къадар таныш, омрюни яхшы кечирмек ичюн даима къуллангъан ялангъа берильди.
– Сен меним севгилимсинъ.
– Сен къанджыкъсынъ,– деди Инсан.
– Зенгин къанджыкъсынъ.
Мына бу санъа бутюн шиириет.
Мен шимди шиириеттен токъум.
Эр шей серсемлик ве шиириет.
Арам шиириет.
– Етер энди, Хэрри, санъа шимди шейтангъа уймагъа не керек?
– Мен бир шей къалдырмагъа истемейим, – деди Инсан.
– Артымдан бир шей къалдырмагъа истегим ёкъ.
* * *
Акъшам къараныгъы тюшти, инсан аля даа юкъламакъта.
Кунеш къырнынъ артына сакъланды, тюзлюкнинъ устюне талда тюшти, кичкене айванчыкълар лагерьнинъ чевресинде отлай; оларнынъ чабик башлары ерге эгильген, бурулгъан къуйрукълары тикленип тёпеде турмакъта. Инсан оларны шимди узакътан, чегерелер ичинде отлагъанларыны козь этип ола.
Къушлар энди ерге тизилип беклемейлер.
Олар эписи тереклернинъ пытакъларына агъыр кевделерини ерлештирип отуралар.
Олар даа да чокълаштылар.
Инсангъа хызмет этип, оны бакъып тургъан огълан, тёшеги янында беклеп тура.
– Memsahib” авламагъа кетти, – деди огълан.
– “Bwana” бир шей истейми?
– Ёкъ, бир шей истемейим.
Къадын авлап, бир парча эт тапып кетирмеге кетти, Хэрри не къадар авны сейир этмеге севгенини билип, Инсан оны корип ве нетиджеде раатсызланып оламагъан, тюзлюкнинъ узакъча бир кошечигине кетти.
– Къадын эр бир япкъан ишини тюшюнип япа, – деген фикир Инсаннынъ акълына кельди.
– Эр бир бильген, окъугъан шейи акъкъында, я да эшиткен шейине, о пек дикъкъат эте.
О Къадыннен таныш олгъанда, озюнинъ ички дюньясы энди бус-бутюн бош олып къалгъан эди, ве Къадыннынъ бу меселеде бир къабааты асыл да ёкъ эди.
О Къадын, сени айткъанларынъда бир мана олмагъаныны; айткъан лафларынъ бутюнлей тек адет узьре олгъаны ве онъайтлы яшамакъ ичюн айтылгъан сёзлер олгъаныны къайдан бильмели?
Айткъанларынъда бир мана олмагъанында ялан сезлер къадынларда керчек сёзлеринден даа мувафакъиетли эдилер.
Та о къадар чокъ ялан да айтмаз эди, чюнки айтмагъа акъкъы да ёкъ.
Энди о озь омрюнинъ сонъуна кельди, ве кене де оны янъыдан башкъа адамларнен, даа да номай паранен, дюньянынъ энъ яхшы ерлеринде онъайтлы ерлешип яшамакънен, башта корьген ерлернинъ энъ гузеллеринде ве базыда янъы, эвельден асыл да корьмеген ерлерде булунып, яшап башлады.
Бир шей акъкъында тюшюнмеге ихтияджы олмады, шу ал онынъ ичюн пек аджайип эди.
Ички дуйгъулары тарафындан о къадар онъайтлы, дигерлери киби озюни тюшюндженен парчаламагъа да ихтияджы ёкъ ве керекмей, ойле корюниш япасынъ, санъки башта япкъан ишинъни шимди сенинъ ичюн асыл да эмиети ёкъ, шимди, энди сен о ишни асыл да япып оламагъанда…
Лякин, озь-озюнъе айтасынъ, сен бу инсанлар акъкъында бир кунь ола, вакъыт келир, язарсынъ; пек зенгинлер акъкъында язарсынъ; сен олардан бириси олмагъанынъ акъкъында да язарсынъ, сен оларнынъ арасында, дюньясында садедже джасуссынъ; вакъыт келир, сен оларнынъ диярыны ташлап, олар акъкъында язарсынъ, я да башкъа биреви, не акъкъында язгъаныны пек яхшы бильген инсан, язар.
Лякин, о, шахсий озю, бир вакъыт язмаз, чюнки эр бир язмагъан куню, эр бир тынч, арекетсиз яшап кечирген куню, нефрет эткен инсанлардан бириси олып къала, озь къабилиетини сёндюрип, токътатып, ишке озь авеслигини кесип, ахыр-сонъу бир шей япмайып яшай.
Шимди танышларынынъ эписи онынъ чалышмагъанына къуванып, раат олдылар.
Омрюнинъ энъ яхшы вакъытларында яшагъан ери Африка олды, шунынъ ичюн олар мында бир даа, янъыдан башламакъ ичюн кельдилер.
Бу сафарини олар пек онъайтлыкънен тешкилятландырмагъа тырыштылар.
Агъырлыкъ чекмедилер, лякин боллукъ да ёкъ эди, ве кене де бойле яшап алышмагъа керек олгъаны акълына кельди.
Санки юрегини къаплап саргъан ягъны иритмек киби олды, айны бойле этип курешчи дагъларгъа чалышмагъа ве талим алмагъа барып, беденине саргъан ягъны ёкъ эте.
Бу Къадын оны бегене.
Бегенем, деп айта эди.
Эр бир меракълы, аджайип, онъа таныш олмагъан ерлерге алып барды ве анда янъы, асыл да танымагъан инсанлар яшагъан ерлерни корьди, о ерлерде эр бир шей аджайип олгъаныны о бегене эди.
Инсаннынъ чалышмагъа истеги, ирадеси пейда олувы садедже хаял олгъаныны дуйды.
Эм де бойле этип омрюнинъ сонъуна етеджек олса, Инсан да оны дуя, демек, ойле де оладжакъ, ве о, белькемиги къырылгъаны ичюн озь-озюни тишлеген йылангъа бенъзетмемек керек.
Бу шейде Къадыннынъ къабааты ёкъ.
Бу Къадын олмаса, башкъасы олур эди.
Яланнен яшап алышкъан сонъ, яланнен да ольмеге тырышмакъ керек.
Инсан къыр артындан тюфек давушыны эшитти.
Къадын пек яхшы тюфекнен ата, бу зенгин къанджыкъ, мерхаметли хаста бакъыджысы ве онынъ истидатынынъ эсас йыкъыджысы, эписи бу Къадын эди.
Сачмаламакъ.
О озь-озюнинъ истидатыны йыкъып, гъайып этти.
Не ичюн шимди о, оны яхшы, сабырнен бакъкъан Къадынны къабаатлай?
О, озь-озюнинъ истидатыны ишлетмейип, озюни сатып, озь умютлерини сатып, та анълайышыны джойгъан дереджеге къадар ичип, тенбелликнен, къалпазанлыкънен, кибирликнен, гъурур, хурафат ве эр тюрлю эмиш-демишнен гъайып этти.
Бу аслында не эди?
Эски китапларнынъ къабаатымы?
/*Истидат акъкъында не дейим ?*/
Эльбетте, о акъикъий истидат саиби, лякин озь истидатыны файдалы ишлетмеси ерине, оны тиджарет этип къулланды.
О бир вакъыт онынъ эсасында тиджарет де япып олмады, лякин беджерип олгъаны тек о эди.
Озь ашайджакъ отьмегини къалем ве къуршун къалем иле къазанаджагъы ерине, чешит дигер бир ёлларны сечип алды.
Кене де, шашыладжакъ бир шей, ойле дегильми, башкъа бир къадынгъа севда олса, шу къадыннынъ парасы мытлакъа эвельки къадыннынъ парасындан зияде олмалы эдими?
Лякин онынъ севгиси битип сонъуна кельсе, о тек темиз ялан айтып башласа, тамам шимди бу Къадынгъа айткъаны киби, о заман шу янъы тапкъан къадыннынъ эписинден зияде парасы олмалы эди, шимди тамам мында бутюн параларнынъ саиби олгъан шу Къадын эди. Шу Къадыннынъ къоджасы ве балалары бар эди. Къадыннынъ ойнашлары да олгъан ве ойнашларынен о пек мемнюн олмагъан. Шимди шу Къадын оны джан юректен севе, эркек оларакъ севе, аркъадашы оларакъ севе, ве бир гузель шейнинъ гъурурлы саиби оларакъ севе; шашыладжакъ шей, шу Къадынны о асыл да севмегенде ве бутюнлей яланлар айткъанда, севген заманындан да зияде эмиет, севги, дикъкъат тек онынъ парасы ичюн айыра эди.
– Япкъанларымыз ичюн эпимизни парча-кесек япып ташламагъа керек, – деп тюшюнди о.
Насыл да олса, биз ашайджакъ отьмегимизни не чаре тапып къазансакъ, демек, истидатымыз да о ерде сакълангъан.
Эр алда, яшамакъ ичюн берильген бутюн омюр кучьлерини, о аяты девамында сатты.
Озюнъни чалышып беджерген, бегенген шейлеринъни омрюнъде къулланмасанъ, сен, нетиджеде, парагъа зияде эмиет бермеге башлайсынъ.
Инсан бу шейни анълады, лякин, бу шей акъкъында да бир вакъыт, бир шей о язмаз, акъикъатында исе, о язмагъа пек ляйыкъ олгъан бир шейдир.
Къадын энди къырлар артындан пейда олып, лагерьге таба ачыкълыкъ ерден корюнди.
О ат устюнде юрмек ичюн бол панталонлар кийген ве къолунда тюфеги бар.
Эки огълан бала пешинден кийик къойны салландырып келелер.
Инсаннынъ шимди акъылына бойле шей кельди:  Къадыннынъ корюниши але даа гузель, бедени де гузель.
Севги усталыгъына да буюк анълайышы ве истидаты бар, бети исе, шырныкълы дегиль, лякин онынъ бетини де Инсан бегене, Къадын пек чокъ окъуй, аткъа минмеге ве тюфекнен атмагъа севе, ве, эльбетте, пек чокъ иче.
Къоджасы кечингенде, Къадын даа яш эди, бир муддет о балаларынен огърашты, балалары исе, анасына мухтадж олмадылар, аналары янларында олгъанларында, онынъ атлар аранларындан, китапларындан ве ичкен шишелеринден агъырсынып, утана эдилер.
Къадын акъшамлары емектен эвель окъумагъа севе эди ве окъугъан вакъытларында Искотч виски ве содасыны иче эди.
Емек заманына къадар о энди яхшы сархош ола ве емек вакътында да ичкен бир дане даа шише шараптан сонъ о геджени, ниает, тапып, юкълап къала эди.
Бу ойнашларындан эвель олгъан вакъиалар эди.
Ойнашлары пейда олгъан сонъ, Къадын о къадар чокъ ичмеди, чюнки юкъламакъ ичюн сархош олмагъа ихтияджы къалмады.
Лякин, ойнашлар да оны бездирди.
Къадыннынъ эвленип яшагъан инсаны исе, оны бир вакъыт бездирмеди, бу инсанлар исе, оны пек бездире эдилер.
Апансыздан балаларындан бириси учакъ къазасына огърап, гъайып олды. Бу белядан сонъ Къадын бир де бир ойнашны бир даа къабул этмеди ве янъы аят башламагъа меджбур олды.
Къадында бир кереден пек аджджы янъгъызлыкъ дуйгъусы пейда олды.
Лякин Къадын озь янында урьметке ляйыкъ инсанны корьмеге истеди.
Эр бир шей пек енгиль ве саде олып башланды.
Къадын онынъ язгъан шейлерини бегене ве кечирген омрюне сукълана эди.
Къадын, бу Инсан тек озь истеген шейни япып яшай, деп белледи.
Къадын бу Инсанны озюне бойсундырып, мефтюн этип озюне багъламакъ ичюн япкъан басамакълары, ниает нетидже олып, онъа севда олгъаны – эписи бир адий инкишафнынъ къысмыдыр ве бойле этип озюне янъы бир омюр къурды, эркек исе, озюнинъ эски аятындан сонъки къалгъан шейлерини сатты.
Оны озь хафсызлыгъы ве онъайтлы яшайышы ичюн япты, буны о ред этмей, я да о даа не ичюн олмалы?
Инсан озю де анъламай!
Къадыннынъ, бу эркек не истесе бермеге имкяны бар эди.
Инсан буны биле.
Эм де, бу Къадын шейтангъа уйгъан киби аджайип гузель.
Эркек тёшекте эр анги къадыннен ола билир эди; лякин дигерлеринден зияде бу Къадыннен олмакъ истер эди, чюнки бу Къадын эписинден зенгин ве бир шейге дава чыкъармай.
Шимди исе, бу Къадыннен янъыдан къургъан аяты сонъуна келеята, чюнки эки афта эвельси о тизини тикеннен сыдыргъанда, ярасына йод сюртмеди, олар шу заман антилопалар сюрюси пешинден фотосуретлер чыкъармакъ меселесинен огъраша эдилер; антилопалар, башларыны тиклеп, чевре-четини дикъкъат иле незарет этмектелер, бурун къанатлары авада олгъан къокъуларны тешкере, тикленген ачыкъ къулакълары бир зерре давуштан оларны чегерелер ичине къачтырмагъа азыр эди.
Къадын онынъ янына етип кельди.
Инсан тёшекте башыны чевирип, Къадынгъа бакъты.
– Селям, – деди Инсан.
– Мен кийик къой атып ольдюрдим, – деди Къадын.
– Ондан санъа яхшы сорпа, озюме исе, ичине къартоп эзип, боткъа япарым.
Озюнъни насыл дуясынъ?
– Текяран яхшыджаракъ.
– Бакъ, насыл гузель!
Билесинъми, яхшы олурсынъ деп, ойле де белледим.
Мен кеткенде, сен але даа юкъуда эдинъ.
– Яхшы юкъладым, юкъума тойдым.
Узакъкъа кеттинъми?
– Ёкъ.
Къыр артына къадар бардым.
Кийик къойны яхшы бир атышнен ольдюрдим.
– Билесинъ де. Пек гузель атыджысынъ.
– Мен тюфектен атмагъа севем.
Африкагъа севда олдым.
Керчектен.
Яхшы олсанъ, меним ичюн энъ буюк бахт олур эди.
Билесинъ, сеннен тюфек атмагъа баргъанда насыл бахтлы эдим.
Мен асылда бу дияргъа севда олдым.
– Мен де оны бегенем.
– Джаным, озюнъни текаран яхшы дуйгъанынънен мен насыл бахтлы олдым.
Сен агъыр алда олгъанда даянып оламай эдим.
Меннен ойле башкъа лаф этме, яхшымы, джаным?
Сёз бересинъми?
– Ёкъ,– деди Инсан.
– Не айткъаным, акълымда да ёкъ.
– Сен меним гонълюмни къырып, куль этмеге истемейсинъ де, ойлеми?
Мен олгъаны-оладжагъы орта-яшлы, сени пек севген, ве, не истесенъ япмагъа разы олгъан бир къадыным.
Мен эки-учь кере фелян этильдим энди.
Сен мени кене фелян этмек истемейсинъ дегильми?
– Мен сени тёшекте эки-учь кере фелян этип, афан-туфан этмеге истер эдим, – деди Инсан.
– Эльбетте.
Бу ёкъ этмекнинъ яхшы бир шекли.
Биз эпимиз бойле ёкъ этильмек ичюн дюньягъа яратылдыкъ.
Учакъ ярын энди мында олур.
– Къайдан билесинъ?
– Эминим.
Кельмек керек.
Огъланлар одун ве атештен тютюн чыкъармакъ ичюн от азырладылар.
Мен бугунь ашагъы тюшип оны бир даа тешкердим.
Учакъкъа къонмагъа пек чокъ ер бар, атешлери эки тарафтан да азыр.
"Не ичюн ярын келеджегини тюшюнесинъ?"
– Эминим.
О келир. О энди кечикти.
Шеэрде олар сенинъ аягъыны тедавий этерлер ве биз сонъра тёшекте севишип, яхшы бир кейф чатармыз.
Бойле мушкюль къаба лаф юрьсетмек киби дегиль.
– Бир шей ютайыкъмы?
Кунеш де къонды.
– Бу бизге керек дейсинъми?
– Мен бир къаде ютар эдим.
– Кель, экимиз де бирер дане ютайыкъ.
Моло, виски-сода кетир,– деп къычырды Къадын.
– Чиркийлерден къорчалагъан аякъкъапларны кийсенъ, яхшы олур эди,– деди Инсан.
– Бир чайкъанып чыкъкъан сонъ киерим…
Къаранлыкъ темеллисинен тюшкени къадар олар ичип отурдылар, къаранлыкъ басып, бир ерде тюфек атмакъ ичюн бир зерре ярыкъ шавлеси къалмагъан сонъ, сыртлан къырнынъ артындан ачыкълыкъны айланып кельди.
– Бу пис айван эр гедже мында айланып келе,– деди Инсан.
– Эки афта девамында – эр гедже келе.
– Геджеси шамата чыкъаргъан да одыр.
%
Затен олар пис айванлар.
Олар берабер отурып ичмектелер, агърылар шимди дуюлмай, тек бир тарафында девамлы яткъанындан текаран онъайтсызлыкъ дуя, огъланлар атеш якътылар, атешнинъ кольгеси чадырнынъ устюне секире.
О, бу омюрге къайтувнынъ тынч раатлыгъыны дуйды.
Куньдюз о мераметсиз ве адалетсиз эди.
Бу къадын керчектен де зариф, муджизевий бир къадын.
Ве тамам шу ань ичинде озюнинъ олеяткъаныны дуйды.
О бир акъым киби кельди; сув я да ель акъымы киби дегиль, лякин, апансыздан, бир ярамайлыкъ дуйгъусынынъ бошлугъыны пейда этти ве, энъ аджайип шей, сыртлан о бошлукънынъ четинден яваштан, сессиз, бузда тайгъан киби, созулып кечти.
– Не олды, Хэрри? – сорады Къадын.
– Бир шей дегиль, – деди Инсан.
Сен башкъа тарафкъа чекилип отурсанъ, яхшы олур эди.
Ель эскен тарафкъа отур.
– Моло аягъынъдаки саргъыны денъиштирдими?
– Эбет, деми денъиштирдим, бор экшилигинден де сюрттим.
– Озюнъни насыл дуясынъ?
– Текаран такъатсыз олгъаным киби келе.
– Мен барып бир чайкъанайым, – деди Къадын.
– Мен тез олурым.
Экимиз ашармыз, сонъ тёшекни къоярым.
– Демек, даваны токътаткъанымыз яхшы олды, – деди Инсан озю озюне.
О бу Къадыннен дава этмез эди, башкъа, ондан эвель севген къадынларынен исе, о къадар давалаша эдилер ки, ахыр-сонъу, ве даима, араларында олгъан эйи дуйгъуларны къавгъалар къурутып, ёкъ этип ташлар эди.
О пек чокъ къадын севди, чокъ шей талап этти, истеди ве шимди эр бир шей ипрангъан алда, гъайып олып кетти.
Бу сефер о Константинопольде янъгъыз къалып юрьгени акъылына тюшти. Парижде, кетмезден эвель, о къавгъа чыкъарды.
Константинопольде бутюн вакъыт ороспуланып юрьди, безген сонъ, янъгъызлыкъны кене де енъип оламады, аксине, тек бетер олды, ве оны эвельден ташлап кеткен къадынгъа, насыл о янъгъызлыкъны енъип оламагъаныны анълатып, мектюп язды…
Насыл муниципалитетнинъ чевресинде шу къадынны корьгенде, эсини джояр беллегени, мидеси булангъаны ве о, онъа ошагъан къадыннынъ пешинден тюшип, Бульвар бою, о, шу къадын олмагъаныны анъламагъа къоркъып, ондан кельген юрек дуйгъуларны джоймагъа сакъынды.
Эр бир джисмий алякъада булунгъан къадыны киби, шу къадынны да, озюни даа да зияде сагъынмагъа ве истемеге, меджбур этти.
Насыл этип бутюн япкъанларнынъ бир эмиети олмагъаныны язды, чюнки о биле эди, бу севгиден тедавийленип оламаз.
Бу мектюпни тюшюнип, о сувукъкъанлы алында язды ве Нью-Йоркъкъа ёллады, къадынгъа исе, джевабыны Париж офисине йибермеге риджада булунды.
Онъа бойле телюкесиз корюнди.
Бу геджеси, шу къадынны пек сагъынгъаны себебинден, ичинде насылдыр бир бошлукъ, раатсызлыкъ дуйгъусыны ис этти.
Таксим янында кезинип юргенде, бир кяхпе къызны расткетирип, акъшам емегине алып барды. Сонъра берабер дискотекагъа бардылар, къыз ярамай оюнджы олып чыкъты ве Инсан оны ташлап, сыджакъ къанлы американ къанджыгъына илинди, къанджыкъ къурсагъыны Инсангъа къаршы о къадар бургъушлады, о та къайнап кетти.
Инсан къанджыкъны британиялы топчусы, кучюк забиттен къавгъа чыкъырып, тутып алды.
Бу топчу оны тышары чыкъып анълашмагъа давет этти. Олар тышарыда, къаранлыкъта, къалдырымларнынъ ташлары устюнде котеклештилер.
О топчунынъ эки кере ченгесине яндырды ве топчу йыкъылмагъан сонъ, котеклешмеге керек оладжагъыны анълады.
Топчу онынъ беденине, сонъра козюне яндырды.
Инсан ондан сонъ кене де сагъ къолунен урды ве дарбе барып ерине тюшти, топчу Инсаннынъ устюне авдарылды, биджагъына япышып, енъини узип алды. О бир даа къулагъынынъ артына патлатты, сонъра сагъ къолунен яндырып, итеп йиберди.
Топчу йыкъылгъанда, башы ерге урулды ве олар къызнен шу дакъикъасы къачып кеттилер, чюнки арбий полислер кельгенини эшиттилер.
Такси тутып, Босфорнынъ четинде Риммили Хисса (Rimmily Hissa) ве онынъ этрафына кеттилер, гедже салкъын олгъанындан тёшекке ашыкъып сокъулдылар, къыз онъа кемалына текаран зияде кельген киби корюнди, озю гъондже япракълары киби шербетли, тегиз къурсакълы, буюк кокюсли, янбашлары тюбюне ястыкълар сокъулмасынынъ ихтияджы ёкъ;
Инсан, шу къыз уянмаздан эвель, оны ташлап кетти, биринджи кунь шавлелеринде къызнынъ корюниши баягъы орьселенген киби кельди.
О Pera Palace бинасына козюнинъ тюбю когерген, къолунда енъи сёкюльген биджагъынен, къайтып кельди.
Айны шу геджеси Анадолу (Anatolia) тарафына кетти ве бираз вакъыт кечкен сонъ акъылына бир шей кельди; айны шу сеяатта о бутюн кунь къашкъаш тарлаларында кезди, олар къашкъашны махсус афьён япмакъ ичюн асрай эдилер ве сонъунда афьён насыл аджайип дуйгъулар багъышлай, бутюн месафелер янълыш корюне, анда, янъы кельген Constantine officers (забитлерине) уджюм эткен ерлер янълыш олгъан киби корюне эди, забитлер шу лянетли шейни бильмей эдилер, артиллерия ордугъа атеш ачты ве британиялы козетиджиси бала киби агълады.
Шу кунъ о биринджи кере ольген адамларны корьди, оларнынъ устьлеринде беяз балет фистанлары, аякъларында помпонларнен яраштырылгъан аякъкъаплар бар эди.
Турклер, дивар киби, якъынлашалар ве фистанлы адамлар къачкъанларыны, забитлер оларны артларындан аткъанларыны, сонъра, озьлери къачып башлагъанларыны корьди; о, ве британиялы козетиджиси де, акъджигерлери агъыртып, агъызындан бакъыр дады кельгендже чаптылар, олар насылдыр къаялар артында токъталдылар ве, кене де, анда тюрклер, титремеген дивар киби келеяткъаны корьдилер.
Сонъра акълынынъ уджуна биле кетирип оламагъан шейлер олды ве бираз вакъыттан сонъ ондан да бетер шейлерни корьди.
Бойле этип, Парижге къайткъан сонъ, бу башындан кечирген вакъиалары акъкъында лаф юрьсетильгени, я да анъылгъан шейлерге даянып, къабул этип, оламады.
Анда, о къавехане янындан кечеяткъанда, шу таныш америкалы шаир отура эди, онынъ къаршысында бир оба тепсилер тура ве, къартопкъа бенъзеген, анъкъав бетли Дада акъымы (Dada movement) акъкъында лаф юрсеткен романиялы эриф ерлешкен; озюни адынинъ Тристан Цара (Tristan Tzara) деген инсан, даима монокль такъып юрип, баш агърысынен чекишир эди; Инсан кене де озь эвлеринде рефикъасынен булуна, шимди янында кене де оны севген къадын, давалар унутылды, делиллик битти, эвде олмакътан о къуванч толу; мемуриет мектюбини онъа та одасына кетирип теслим эттилер.
Бойле этип, озю йиберген мектюбине джевабыны бир кунь саба эрте сервис табагъы устюнде кельди ве онынъ устюнде язысыны корьгенде, буз-бузлады, ве мектюпни башкъа мектюплер тюбюне сокъмагъа тырышты.
Лякин, рефикъасы бир кереден: «Джаным, бу мектюп кимден?» – ве о шу янъыдан башлангъан омрюнинъ сонъу олды.
О бутюн къадынларнен кечирген яхшы заманларыны ве даваларны хатырлады.
Олар даима энъ яхшы кезген ерлерни дава чыкъармакъ ичюн сечип ала эдилер.
Не ичюн энъ гузель алда дава чыкъаралар эдилер?
Бу шей акъкъында о бир вакъыт язмады, чюнки, биринджиден, о бир кимсенинъ джаныны агъыртмагъа истемеди, ве о заманда дигер язылмагъа ляйыкъ муим шей чокъ эди. Лякин, акълына эр вакъыт келип тура эди.
Бир вакъыт, ахыр сонъу, о мытлакъа язар!
Языладжакъ чокъ шей бар эди.
О дюньянынъ денъишкенини коре эди; саде вакъиалар дегиль; о чешит вакъиалар чокъ корьди ве чешит инсанларны сейир этти, о инсанларда индже бир денъишмелер олгъаныны сечип алды ве халкъ чешит заманларда насыл олгъанларыны хатырлады.
О, озю онынъ ичинде олды, оны незарет этти ве онынъ борджу бу шей акъкъында язмакъ эди; лякин энди о бир вакъыт язмаз…
– Насылсынъ? – деп, Къадын ондан сорады.
Чадыр ичинде ювунгъан сонъ, Къадын янына кельди.
- Яхшым.
– Энди ашап оласынъмы?
Къадыннынъ артында о Молоны, къолунда къатлангъан курьсюнен ве дигер огъланны, къолунда емек савутларынен тургъанларыны, корьди.
– Мен язмагъа истейим, – деди о.
– Санъа, текаран такъатынъны топламакъ ичюн, сорпа ичмеге керек.
– Мен бу гедже джан береджем, – деди Инсан.
– Манъа такъат топламагъа керекмей.
– Мелодрама япма, Хэрри, ялварам, – деди Къадын.
– Сен асылда не ичюн бурнунъны ишлетмейсинъ?
Саным ярысына кельгендже энди чюрюдим.
Сорпанен мен не баш кутеджегим?
Моло, виски-сода кетир.
– Ялварам, сорпаны ич, – деди Къадын йымшакъ ве назик сеснен.
– Яхшы.
Сорпа пек сыджакъ эди.
Сорпа сувугъандже оны тутмагъа меджбур олды ве сонъ, бир кереден, богъулмайып, ичип йиберди.
– Сен гузель къадынсынъ, – деди Инсан.
– Айткъаныма чокъ къулакъ асма.
Къадын онъа о къадар таныш, о къадар севимли, Spur and Town and Country дергилеринде басылгъан ресимлерге бенъзеген чересини чевирип бакъты, лякин шу дергилердеки черелерден, ичкиджилик себебинден, юзю бираз осал эди, чокъ тёшеклер корьгени ичюн баягъы фена, лякин Town and Сountry дергилери бир вакъыт бойле аджайип кокюслерни, бойле керекли, файдалы малюмат берген шейлерни косьтермей, бойле назик, енгильден севип охшагъан эллерни косьтермей, ве о Къадынгъа бакъып, онынъ дюльбер тебессюмини корьгенде, кене де олюм келеяткъаныны ис этти.
Бу сефер аджеле дегиль.
О бир енгиль нефес алувы киби ис этильди, чыракъкъа уфюрьгенде алеви узунлашкъан киби, бир хафиф ельчик олып сезильди.
– Чильтерни кетирип, терек устюне текаран кечче джайсалар да олур, атешни де якъсынлар.
Мен бу гедже чадыр ичине кирип ятмам.
Нафиле къыбырданмакънынъ ихтияджы ёкъ.
Кок ачыкъ, гедже айдын.
Ягъмур ягъаджакъкъа бенъземей.
Демек бойле этип эджель келе, сен эшитип оламагъан хафиф фысылтынен келе.
Эльбетте, энди давалар олмайджакъ.
Бунъа о сёз бере.
Бир вакъытта алынгъан теджрибени, о шимди бозмаз.
Бельким де бозар.
Сен озюнъ эр шейни боздынъ.
Лякин, бельким де бозмаз.
– Санъа агъыздан айтып берсем, стенография япып олурсынъмы?
– Бир вакъыт огренмедим, – джевап къайтарды Къадын.
– Яхшы, ойле олса…
– Эльбетте, вакъыт ёкъ, лякин ойле корюне ки, санки сен оны яхшы, догъру ерлештирип олсанъ, бир параграф ичине эписи сыгъаджакъ киби келе.
Озеннинъ четинде, къыр устюнде къалын кутюклерден япылгъан, аралары беяз киречнен толдурылгъан эвчик ерлешип тура.
Дирек устюне, халкъны емек вакъытларында давет этмек ичюн, чанъ такъылгъан.
Эвнинъ артында тарлалар тёшелип ятмакъта, тарлаларнынъ биткен еринде кересте обалары корюне.
Сельбилернинъ сыралары эвден искелеге къадар созула.
Дигер сельбилер сырасы бурунгъа тараф узангъан.
Ёл къырларгъа, кересте янындан бурулып, алып кете, шу ёл бою о бурюльген джыяр эди.
Сонъра бу агъач эв янып кетти, ве эр бир сыгъын туягъындан япылгъан, аскъычта асылып тургъан тюфек янып кетти, ондан сонъ оларнынъ намлусында къуршуны биле ирип, къундагъынен берабер янып кетип, бир оба куль устюнде къалды, о куль де балабан шорба чоюнлары ичюн сильте япмасында къулланылгъан эди, о къартбабасындан оны алып ойнамагъа рухсет сорар эди ве къартбабасы исе, «ёкъ» дер эди.
Сен анълайсынъ, тюшюне Инсан, олар къартбабанънынъ тюфеклери эди, ондан сонъ о ич бир вакъыт тюфек сатып алмады.
Авламагъа да бир даа ич те бармады.
Эв айны шу ерде янъыдан къурулды, бу сефер керестеден япылды ве беяз боянен бояланды, онынъ босагъасындан озеннинъ этрафында сельбилерни корьмеге мумкюн эди; лякин бу эвде ич бир вакъыт башкъа тюфек тутмадылар.
Бир заман сыгъын туякъларындан япылгъан аскъычта асылгъан тюфеклер къундакълары турды, сонъ бир оба куль ичинде ятты, оларгъа бир даа бир кимсе токъунмады.
Къара Орманда (Black Forest-) дженктен сонъ биз голь алабалыгъы толу озенчикни кирагъа алдыкъ, онъа алып баргъан эки ёл бар эди.
Бириси ашагъы вадийге таба, Триберг (Triberg) ве вадий ёлу бою, терек талдасында, олар беяз ёлнынъ кенарларында осер эди, ве сонъ ян тарафтаки ёлдан, къырларгъа эп тёпеге тырмашып, номай кичкене фермалар ичинден балабан Шварцвальд эвлерининъ янындан, тамам ёл ирмакъны кескен ерине къадар алып бара.
Тамам бу ерде балыкъ авымыз башлана эди.
Дигер ёлдан кетсенъ орманларнынъ уджунда сарп къаягъа тырмашмагъа ве къырларнынъ тёпесини кестирип, чам орманлыкъ ичинден, сонъра чайырнынъ четине келип шу чайырдан ашагъы копюрге тараф кетмеге керек ола.
Ирмакъ балабан дегиль, тар, темиз ве чабик, четлеринде акъкъайын тереклери осе, акъкъайын терегининъ тамыры тюбюне келип ургъан ерде, гольчиклер пейда ола.
Тритберг Мусафирханесининъ саиби яхшы, келири гузель, мевсим олгъанына къувана.
Эр бир шей пек гузель ве эпимиз пек яхшы дост олдыкъ.
Келеджек йыл инфляция олды, пара кучюни джойды ве кечкен сене къазангъан пара янъы мевсимге азырланып ачылмасына биле етмеди, ве эв саиби озюни асты.
Буны Къадынгъа айтып яздырмагъа мумкюн, лякин Place Contrescarpe деген ерде олгъан шейлерни айтып оламазсынъ, анда чечек сатыджылары чечеклерни сокъакъта боялап, боясы сувнен берарбер автобус тургъан къалдырым бою акъар эди, къадынлар ве эркеклер, ярамай шарап ве marc ичип даима сархош, балаларнынъ бурунлары сувукътан акъып тура; эр ер фукъарелик, ювулмагъан тенден кельген агъыр тер ве ичкиджилик сасыгъы, Cafe de Amateurs ве Bal Musette кабаре ороспылары да юкъары къатта яшар эди.
Джумхуриет гвардиясынынъ аскерни эглендирген консьерж озь хызмет одасында ёкъ, аскернинъ ат къуйругъы пускюльнен яраштырылгъан демир башлыгъы курьсю устюнде турмакъта.
Эвнинъ кираджы къадыны къоджасы аякъ машиналар ярышында иштирак эткен инсан, ве шу къадыннынъ сют тюкянында къуванчыны корьсенъиз, чюнки о L`Auto газетасыны ачкъанда, къоджасы Париж-Тур (Paris-Tours) ярышында учюнджи ерде олгъаныны корьди, шу инсаннынъ о биринджи буюк ярышы эди.
Къадын бир кереден атеш ичинде къалып къызарды ве къолундаки сары спорт газетасынен, кулип, юкъарыгъа чапып чыкъты.
Къадынныъ къоджасы Bal Musette кабаресининъ саиби, эм де такси айдавджысы, о саба эрте Хэррини ава лиманына етиштирмеси керек олгъаныны билип, оны къапусыны къакъып уяндыртты ве олар учмаздан эвель, цинк бар стойкасы янында бирер стакан беяз шарап ичтилер.
Инсан бу мааленинъ бутюн къомшуларыны биле эди, чюнки олар эписи фукъаре эдилер.
Бу ерлерде эки шекиль инсан яшар эди: ичкиджилер ве спортчылар.
Ичкиджилер фукъаре олгъанларыны бойле этип сакъламагъа тырыша эди, спортчылар исе, спортнен огърашып, озь фукъарелигини гизлей эдилер.
Олар эписи коммунарлар несиллери эди ве оларгъа сиясетни бильмек, анъламакъ ичюн саваш япмакъ керек дегиль эди.
Олар пек яхшы биле, оларнынъ бабаларыны, сой-сопларыны, агъаларыны ве якъын достларыны, башларында кепкалары олгъаны себебинден, къоллары агъыр иштен къаба, ишчи сыфаты я да башкъа бир ишареттен ишчи олгъаныны анълап, Версаль ордусы шеэрге киргенде ве коммунарлар даркъатылгъанда, оларнынъ эписини ким атып ольдюргенини анълай эдилер.
Бу фукъареликте ве бу Boucherie Chevaline тюкянларына якъын сокъакъта, ве шарап тюкяны янларында о, озюнинъ келеджекте бутюн япыладжакъ ишлерини язды.
О бир вакъыт Парижнинъ башкъа ерини бу къадар севмеди, онынъ чытырманланып созулгъан тереклер сыраларыны ве эски, беяз, ашалары исе, къаверенки ренкте боялангъан эвлерини, узун ешиль автобусны о тёгерек мейданда, къалдырымлар устюнде эрылгъан ренкте чечек боялангъан сонъ акъкъан боя, ве апансыздан Кардинал Лемуан (Cardinal Lemoine) сокъагъындан Озенге тараф тик эниш, ве бир ёл даа о тар, къалабалыкъ Муффетар (Mouffetard) сокъагъынынъ дюньясы.
Бу сокъакъ Пантеонгъа (Pantheon) тараф чапмакъта, ве дигер, о даима аякъ машинасынен юрген ёл, бу ерде екяне асфальт тёшельген сокъакъ, айдагъанда копчеклер тюбюнде тегиз ёл олгъаны дуюла, юксек, тар эвлеринен ве уджуз тар мусафирханесинен, анда Поль Верлен (Paul Verlain) кечинген эди.
Апартмант даиресинде тек эки ода бар эди ве олар анда яшадылар, о озю исе, бу мусафирханенинъ юкъары къатында бир одада яшады, шу одагъа 60 франк тёледи, шу ерде бутюн озь языларыны япар эди, шу ерден де Парижнинъ эв дамларыны, баджаларыны, Парижнинъ бутюн дагъларыны корип турар эди.
Даирелерден тек орманны ве комюрджилер чалышкъан ерлерни коре эди.
О шарап та сатты, ярамай шарап.
Boucherie Chevaline артында тургъан эйкель – алтын атнынъ башы, каркаслары ачыкъ пенджерелерден сары алтын ве къырмызы тюсте боялангъан кооператив тюкянлары, олар андан шарап сатын ала эдилер. Шарап яхшы ве уджуз эди.
Сонра къомшуларын сываланмыш дувар ве пенджерелер манзаралары бар эди.
Къомшулары, геджелери, бир де биреви инъильдеп сокъакъта сархош ятса, тамам франсыз шекиль сархошлыкъта – бойле сархошлыкъ асылда олмагъаныны пропаганда япып, инандырмагъа чалыша эдилер – адамлар пенджерелерни ачар эди ве фысылдашып лаф эткенлери эшитиле эди.
– Полис хадими къайда юре экен?
Керекмеген вакъытта о даима янынъда пейда ола.
Бир де бир къапыджы къадыннен юкъламакътадыр.
Полиция хадимини чагъырынъыз.
Ниает, бир де биреви, пенджереден бир къопкъа сув ашагъы сархошкъа авдара ве инъильти токътай.
– Бу не?
Сув.
Аааа, пек акъыллы иш.
Ве сонъра къапатылгъан пенджерелер тасырдысы эшитиле.
Мари, онынъ хызметчи къадыны, куньде секиз саат чалышмакъны бегенмейип, наразылыкъ бильдирип:
– Эгер къоджам саат алтыгъа къадар чалышса, о иштен эвге къайтканда текаран сархош ола ве пек чокъ пара масраф этмей.
Эгер де о тек саат бешке къадар чалышса, о эр гедже сархош ола ве асылда парасы къалмай.
Бу къыскъартылгъан иш кунюнден бутюн зарарыны тек къадынлар коре.
– Текаран даа сорпа истейсинъми? – сорады Къадын.
– Ёкъ, чокъ сагъ ол.
Пек лезетли эди.
– Текаран даа къап.
– Мен виски-сода истейим.
– О санъа келишмей.
– Ёкъ.
О манъа ярамай.
Портер (Cole Porter) сёзлерини де, авасыны да о язды.
Сен мени севип акъылынъны джоймагъа азыр олгъанынъны билип, язды.
– Билесинъ, сен текаран ичкенинъни мен бегенем.
– Эльбетте.
Тек о манъа ярашмай.
– Къадын кечинсе, мен мындан бутюн истеген, бегенген шейлеримни алырым, – деп тюшюнди Инсан.
– Истегенимни дегиль де, мында олгъан бутюн шей менимки олур.
Вай-вай, о пек ёргъун эди.
Пек ёргъун.
Текаран юкъусы да келе.
Бираз тынч ятты, лякин олюм кельмеди.
О, бельки, башкъа бир сокъакъкъа адашып, чыкъып кетти.
Олюм экевлешип юре, аякъ машиналарнен юре ве къалдырымлар устюнден сессиз-солукъсыз келе.
Ёкъ, Париж акъкъында о бир вакъыт язмады.
О озю севген Париж акъкъында дегиль.
Лякин башкъа язмагъан шейлери акъкъында не айтмагъа мумкюн?
Ферма ве кумюш киби куль тюсте ювшан отлары, сувармакъ ниетинен япылгъан арыкъларда темиз ве чабик сувлар ве ёнджанынъ къою ешиллиги акъкъында, не айтар?
Арыкълар къырларгъа тараф алып кете, мал сюрюси исе, язда сыгъын киби къоркъакъ ола.
Кузьде, оларны эвге къайтарып кетиргенде, тоз котерип акъырын келеяткъан мал сюрюсининъ мунърев ве мунтазам юрюшнинъ давушы эшитиле.
Дагъларнынъ артында, дагъ тёпесининъ акъшам ярыгъында ачыкъ кескинлиги, ве вадийнинъ ярыкълаткъан ай ярыгъында излер бою ашагъы тайып тюшмеси акълында тура.
Шимди исе, насыл этип къаранлыкъта, кересте ичинден атнынъ къуйругъыны тутып чыкъкъаны, чюнки бир шей корьмеге асылда чареси ёкъ, ве язмагъа ниетленген икяелери акълына кельди.
Онынъ акълында шимди акъылдан хаста хызметчи осьмюр бала тура, о заман о фермада къалдырылгъан эди ве онъа бир кимсеге пичен бермемеге буйрукъ берильди, ве бу арам, Форке деген ерчикте яшагъан къарт, о осмюр огълан онынъ къолунда чалышкъанда, баланы котеклеген ве емек бермеген, шимди де къарт оны котеклейджегини бильдирди.
Бала ашханеден тюфекни алды ве, къарт ахыргъа киреджек олгъанда, оны атты.
Инсан фермагъа къайтып кельгенде, о къарт ольгенине энди бир афта олгъан, ве къош ичинде бузлап, къатып къалгъан, копеклер базы къысымларыны ашап ташлагъанлар.
Къалгъан къысымларны олар ёргъан ичине сарып, чана устюне къойып багъладылар ве акъылдан зарар баланы да янына ярдым этмеге алып, экиси къартнынъ джеседини 60 миль ашагъы шеэрге тараф тартып кеттилер ве анда о баланы полиске теслим этти.
Баланы аписке алынаджагъы акълына биле кельмеди.
О, озь вазифесини мувафакъиетли беджердим деп, беджерген иши ичюн мукяфат беклей эди.
О къартны тартып кетирдим ве энди къарт не къадар ярамай инсан олгъаныны эр кес биледжек, ве насыл шу къарт онъа аит олмагъан емни хырсызламагъа истегенини де биледжек; шериф келип оны къолларына келепке такъкъанда, о инанып оламады.
Сонъ агълап башлады.
Бу Инсаннынъ язмагъа ниетленген шейлерден бириси эди.
Энъ азындан йигирмиге якъын бойле икяелерден бири эди, лякин оларны о ойле де язмады.
Ничюн?
– Не ичюн олгъаныны сен оларгъа анълат, – деди Инсан (озюнен лаф эте).
– Не, не ичюн, джаным?
– Бир шей дегиль.
Шимди энди Къадын о къадар чокъ ичмей, чюнки янында бу Инсан бар.
Лякин, эгер Инсан сагъ къалгъан олса биле, о Къадын акъкъында эписи бир, бир шей язмаз эди. Шимди о бу вазиетни эминликнен биле.
Онда олгъан бутюн къадынларнынъ, бириси акъкъында язмаз эди.
Зенгин адамлар меракълы инсан олмай, олар къарардан чокъ ичелер я да пек чокъ триктрак ойнайлар.
Олар джан сыкъыджы адамлар олалар ве эписи бири-бирине бенъзей.
Энди акълына бичаре Джулиан кельди, онынъ зенгинлерге нисбетен къоркъунен къарышыкъ романтик севгиси, ве бир кере Джулиан икяе язып башлады, онынъ серлевасы бойле эди: «Пек зенгин олгъанлар сенден ве менден фаркълыдыр».
Ве насылдыр бир адам Джулиангъа джевап берди: «Эльбетте, оларда тек пара арткъач».
Лякин, Джулиангъа бу кулюнчли корюнмеди.
Олар хусусий бир аджайип романтик ыркъ, лякин эсасында меселе ойле олмагъаныны анълагъан сонъ, рухтан тюшти, башкъа бир муим шей ичюн рухтан тюшкен киби, телеф олды.
– Телеф алында олгъан инсанларгъа о нефрет беслер эди.
Бу вазиетни анълайсынъмы, анъламайсынъмы, эмиети ёкъ.
О эр бир шейни енъип олур, чюнки озю истемесе, бир шей онынъ юрегини къырып-якъып оламаз, – деген фикир Инсаннынъ акълына кельди.
Айды, пек яхшы.
Энди о олюм акъкъында да къасевет этмей.
О эр вакъыт тек бир шейден къоркъар эди, бу да агърылар эди.
Агърыларгъа о эр бир инсан киби даяныр эди, эгер агърылар зияде девамлы олмаса ве оны такъаттан тюшюрмесе, лякин мында даа башкъа бир оны къоркъуткъан шей бар эди, ве тамам о шей оны йыкъып башлагъанда, агърылар токътады.
Акълына чокъ йыллар эвельси таныгъан бомбаджы субай Вилльямсон кельди, Вилльямсон теллер ичинден кечкенде, алман деврие аскерлери аткъан къол гранатасы онъа келип урды. Багъырып, эр кеске оны атып ташламагъа ялварды.
О мазаллы, пек джесюр инсан ве яхшы субай эди, чешит фантастик шоу чыкъышларына алышкъынлыгъы олгъан адам.
Лякин, бу гедже о теллер ичине тутулып, сарылып къалды, прожектор турмаздан оны ярыкълатып турмакъта, ичеклери теллер устюнде асылып къалды, бойлеликнен, оны о даа сагъ олгъанда кетиргенде, тельден бошатмакъ ичюн ичеклерини кесмеге меджбур олдылар.
«Атып ольдюр мени, Хэрри, Алланынъ Ризасы ичюн ялварам, атып ташла мени», – деп седа чыкъарды.
Бир заманларда ойле бир делиль бар эди. Алла Тааля даянып олгъанынъдан зияде сынавлар бермей ве даа бир кимнинъдир назариеси эсасында, бир аныкъ заманда бутюн агърылар озь-озюнден токътап кете.
Лякин онынъ акъылындан Вилльямсон, ве шу гедже олгъан вакъиа бир вакъыт чыкъмады.
Вилльямсоннынъ агърылары асыл да кечмеди. Ве о, озю ичюн сакълагъан морфий апларыны онъа бермеге меджбур олды, олар да бир кереден тесир этмеди.
Кене де онынъ шимди олгъан алы пек енгиль, бундан да фена олмаса, раатсызланмагъа шей ёкъ.
Анджакъ, о башкъа бир гузель джемиет арасында олмасыны истер эди.
О текаран озь истеген, юрегине якъын инсанлары, джемиети акъкъында тюшюнип ятты.
«Ёкъ» – акълына кельди. – Эгер эр япкъан ишинъни пек созсанъ, шу иш кечке къала, ве онынъ ичюн анда къалгъан адамларны тапып оламазсыз.
Бутюн адамлар кетти.
Эглендже акъшамы сонъуна кельди ве сен эв саибесинен бир озюнъ къалдынъ.
– Онынъ акълына кене де кельди: – Эр шейден безген киби, олюм беклемесинден де бездим.
– Джан сыкъыджы шей, – къычырды Инсан.
– Не о, джаным?
– Япкъан шейинъ бир бокъкъа ярамагъан.
О атешнен озюнинъ арасында къалгъан Къадыннынъ бетине бакъты.
Къадын курсюнинъ аркъасына таянып отура, атеш ярыгъы бетининъ дюльбер чизгилернинде йылтырай, Къадын юкъусырагъаны корюне.
О кене де сыртланны, тамам атеш этрафы узакълыгъында давушланып, шамата чыкъаргъаныны эшитти.
– Мен яза эдим, – деди о.
– Лякин ёрулдым.
– Юкълап олурсынъмы, не тюшюнесинъ?
– Эльбетте.
Сен не ичюн ятмайсынъ?
– Янынъда отурмагъа истейим.
– Сен худжур бир шей дуймайсынъмы? – деп сорады о Къадындан.
– Ёкъ.
Тек азачыкъ юкъусырайым.
– Мен дуям, – деди Инсан.
Олюм кене де онынъ янындан кечкенини дуйды.
– Билесинъми, бу дюньяда меним екяне гъайып этмеген шейим, бу эр шейни бильмек авеслигидир, – деди о.
– Сен бир вакъыт бир шей джоймадынъ.
Мен бильген инсанларнынъ арасындан сен энъ текмиль, энъ эксиклиги олмагъан инсандырсынъ.
– Аллам Яраббим, – деди Инсан.
– Къадын зааты асылында не къадар аз биле.
Бу недир?
Ичтен кельген сезгинлик дуйгъуларымы?
Чюнки тамам о вакъыт олюм кене де айланып кельди, башыны аякъ уджуна бешикке къойды ве о, олюмнинъ нефесини ис этти.
“Never believe any of that about a scythe and a scull” («Бир вакъыт чалгъы ве къафа тасы акъкъында айткъанларына инанма»), – деди о Къадынгъа.
– Олюм эки аякъ машина устюнде полиция хадимлери олабилир, я да къуш сыфатында олур.
Я да олюмнинъ сыртланынъ киби узун домуз бурну олур.
Шимди о Инсаннынъ устюне ерлеше, лякин онынъ энди бир тюрлю шекли ёкъ.
О садедже ер ала.
– Айт онъа, кетсин!
– О кетмеди, даа да якъын ерлешти.
– Сенинъ нефесинъ пис,– деди Инсан онъа.
– Сен сасыкъ пис шейсинъ.
– О кене де Инсангъа якъынджа йылышты ве энди Инсан оннен лаф этип оламай, Инсан лаф этип оламагъаныны корип, даа зияде якъынлашты ве шимди Инсан оны лаф этмезден къувалайджакъ ола. Лякин, о кене де Инсаннынъ устюне йылышты ве онынъ агъырлыгъы Инсаннынъ кокюсине кельди. О шей онынъ устюнде букюлип отургъан заманда, не къыбырданып, не де лаф этип олды, тек Къадын айткъаныны эшитти:
– “Bwana” энди юкълай.
Бешикни яваштан котерип чадыр ичине кирсетинъиз.
О шейни андан къуваланмасыны Инсан къадынгъа айтып оламай, о шей исе, даа да агъырлашып устюне букленип ерлешти, агъырлыгъындан Инсан, та нефес алып оламады.
Сонъ, хызметчи балалар бешикни котергенде, апансыздан эр бир шей, бир кереден, яхшы олды ве багърындан агъырлыкъ ёкъ олып кетти.
Саба ачылып бираз узангъанда, о учакъны эшитти.
Учакъ онъа пек кичкене корюнди, сонъ о кенъ даире япты. Огълан балалар чапып чыкъты ве отны обалап, керосиннен атешлерни якъты. Учакъ къонаджакъ ерге эки балабан, бенек киби от обалары яптылар, енгиль саба ельчиги оларны лагерьге тараф уфюрип алып кетти, учакъ эки даире даа япты, бу сефер алчакътан учып, сонъра ашагъы тайып озюни догъуртты, ве йымшакътан ерге къонды, онъа къаршы кельген инсан севимли джан досту Камптон эди, устюнде бол штан, твид къумачтан курткасы ве къаверенки фетр шляпасы.
– Не олды, къарт хоразым? – сорады Камптон.
– Аягъым агъырта, – джевап берди Инсан.
– Сабалыкъ текаран къапынырсынъмы?
– Сагъ ол.
Якъында чай ичтим.
Сен о Puss Moth учагъыны билесинъ де.
%
Мында тек бир ер бар.
Юк машинасы ёлда келеята.
Хелен Камптонны четке чекип, онен бираз лаф этип отурды.
Камптон кери къайткъанда зияде шенъ корюнди.
– Биз сени шимди алырмыз, – деди о.
– Къадынны исе къайтып келип алырым.
Гъалиба, Аруштада къонып, янъыдан керосин толдурмагъа керек олур.
– Кетсек яхшы олур.
– Чай истемейсинъми?
– Билесинъ де, мен оны пек севмейим.
Огъланлар бешикни котерип, ешиль чадырлар чевресинден ашагъы къая бою кетип тюземликке чыкътылар ве сонъ бенеклер бою кеттилер, атеш бенеклери шимди пек ярыкъ яна, бутюн от янгъан, ель атешни уфюртип, кичкене учакъкъа тараф алып кете.
Оны учакъкъа кирсетмеси зор олды, лякин кирсетильген сонъ о, териден япылгъан отургъычкъа таянды, аягъы тамам Камптон отургъан ерге къадар созулды.
Камптон моторны йиберди ве ерине отурды.
Сагълыкълашып, Хелен ве огъланларгъа къолуны саллады, моторнынъ чатырдысы таныш олгъан гудюрдиге чевирильген сонъ, олар Кампинен (Compie) учакъны айландырып, Wart hog чукъурларыны сейир этип, ерде эки якъылгъан атешлер арасындаки месафени силькинип, сонъки обадан сонъ котерильдилер, ве ашагъыда эписи къолларыны саллап тургъанларыны корьди, къыр янында ерлешкен лагерьни энди догъурылып башлагъан ве узанып тургъан тереклер группалары, тюзлюкте сепильген тереклер, кийик айванларнынъ излери шимди энди къуру тыйнакъларгъа алып кете; янъы, о, озю бир вакъыт корьмеген тыйнакъ та пейда олгъан.
Зебранынъ кичкене тёгереклешкен аркъасы ве антилопа, балабан башлы бенеклер, санки дерсинъ, тёпеге тырмаша, олар тюзлюк бою узун пармакъларгъа бенъзеп кетелер.
Энди сепильген шейлер кольгелер киби оларгъа, учакъкъа тараф якъынлашалар, шимди олар бир зерре олып корюнелер, оларнынъ арекетлеринде галоп чапмасы ёкъ, корьгенинъ къадар месафеде тюземлик сарылтым ве куль тюсте, онынъ алдында севимли Кампи достунынъ твид биджагъынынъ аркъасы ве къаверенки фетр шляпасы.
Сонъ олар биринджи къырны кечтилер ве антилопалар оларгъа тараф чапып башладылар.  Сонъра дагъларнынъ узерине чыкътылар, апансыздан котерилип пейда олгъан дагъларнынъ ешиль тёшеме орманы, массив бамбук джаплары, сонъра кене де сыкъ орман, олар оны учып кечкенде, олар сюйрю уджларынен ве чукъурларынен эйкель киби тура эди, сонъра энди атешин, эрылгъан ве къаверенки тюсте, сыджакътан энишли-ёкъушлы бир тюземлик даа пейда олды. Кампи артына айланып, учакъны насыл айдагъанларыны сейир эте.
Сонъра огде, къаранлыкъта даа да дагълар пейда олды.
Ве сонъра Аруштагъа учмакъ ерине, олар сол тарафкъа бурулдылар, гъалиба, Кампининъ акъылына учакънынъ якъарлыгъы етерлик олур деп кельди, ашагъы бакъкъанда о ер тёпесинден учкъан пемпе сепильген булутны корьди. Авада, Аллах бильсин къайдан кельген къар бораны, биринджи къар учкъунлары киби, аслында, о сарынчкъа эди, сарынчкъа исе, дженюптен кельгенини о биле эди.
Сонъ олар тёпеге тырмашып башладылар, гъалиба, шаркъ тарафкъа ёл туттылар, сонъра эр бир ер къаранлыкълашты ве олар фуртунагъа огърадылар, ягъмур о къадар шиддетли ягъа эди, санки дерсинъ учансув тюбюнден учасынъ, ве ниает, ондан да чыкътылар. Кампи башыны айландырып онъа ырджайды ве огге косьтерди, анда, алдында, о корип олгъан месафеде, дюнья о къадар кениш, мукеммель, къоджаман эди, кунь ярыгъында Килиманджаро дагънынъ дёрт коше тёпеси инанылмайджакъ беязлыкъта йылтырап тура.
Тек шимди о анълады, онынъ ёл туткъан дияры, будыр.
Тек о заман сыртлан озь гедже увулдысыны токътатып, худжур, инсангъа бенъзеген, агълагъан киби, давуш чыкъара эди.
Къадын бу давушны эшитти ве раатсызлыкънен къыбырданды.
О даа уянмады.
Къадын озь эвинде, Лонг Айленд (Long Island) деген ерде булунды, ве озь къызынынъ биринджи джемиетке чыкъыш мерасими геджесинден эвель олып кечкен вакъианы корьди.
Бир ерлерден бабасы да анда кельди ве оннен пек серт эди.
Сонъ сыртлан ойле кескин давуш чыкъарды, Къадын уянып кетти ве биринджи дакъикъасы къайда олгъаныны анъламайып, пек къоркъты.
Сонъ, къолуна фенерни алып, дигер бешикни, олар Хэрри юкълап къалгъан сонъ кирсеткен бешикни, ярыкълатты.
О Инсанны, сиврисенектен къорчаламакъ ичюн япылгъан ёлагъы тюбюнден беденини корьди, лякин насылдыр Инсан аягъыны чыкъаргъан ве аягъы бешиктен асылып къалгъан.
Ярасынынъ бутюн саргъысы чезилип тюшкен ве Къадын Инсаннынъ ачыкъ ярасына бакъып оламады.
– Моло! – чагъырды Къадын. – Моло! Моло!
Сонъра: «Хэрри, Хэрри!» Сонъ даа да кучлю сеснен: «Хэрри!
Ялварам, вай, Хэрри!»
Джевап кельмеди, нефес алгъаны да дуюлмады.
Чатырдан тышта сыртлан айны шу худжур, оны уянткъан, давушны чыкъара.
Лякин Къадын, юреги ургъанындан, оны эшитмей.
## АДЖЫ ВЕ ЙЫМЫРТАДЖЫ
Эвель заманда адамларнынъ бириси аджылыкъкъа кете экен.
Пароходгъа минеджек вакъытта бир йымыртаджыдан он дане йымырта сатын ала.
Онынъ парасы пек теренде экен.
Шу аньде пароход кочеджек олгъанындан йымырталарнынъ парасыны берип етиштиралмай, чапып пароходгъа мине де, ёнеп кете.
О адам Меккеге бара, аджы адыны ала.
Лякин он йымыртанынъ акъчасыны берип оламагъанына пек раатсызлана, видждан азабы чеке.
Аджылыкътан къайткъанда кене шу шеэрге тюше, онъа йымырта саткъан адамны араштырып тапа.
О вакъыт акъчасыны бералмагъаны ичюн йымыртаджыдан афу сорап, онъа он йымырта ичюн 50 капик бере.
Йымыртаджы исе аджыдан он къат зияде пара сорай.
Аджы бунынъ себебини сорагъанда, йымыртаджы шойле джевап бере:
— Мен о он йымыртадан он чипче чыкъарыр эдим, он чипче исе шимди он дане тавукъ олур эди, — дей.
Аджынен йымыртаджанынъ давасы махкемеге тюше.
Олар экиси де къадыгъа баралар.
Къады оларнынъ давасы неден ибарет олгъаныны динълеп, озю буларнынъ бир-де-бириси къабар бермезми экен деп, оларнынъ козьлерине джылпын-джылпын къарай ве айны заманда дава китабыны акътара.
Къады не къадар тюшюнсе де, китабыны не къадар акътарса да, даваны чезип оламай.
Ниет, даванынъ бакъылмасы муфтиге авале олуна.
Муфти даваджыларны динълей, чокъ тюшюне-ташына, амма даваны о да чезип оламай.
Даванынъ чезильмегенинден видждан азабы чеккен Аджы ёлгъа чыкъамай.
Йымыртаджы да онынъ якъасыны бошамай.
Бу дава чокъ узангъанынындан себеп бутюн мемлекетке даркъай.
Эр кеснинъ агъзында юре.
Куньлерден бир кунь муфти шеэрде кезингенде бир сюрю балагъа расткеле.
Балалар озь аралары насыл оюн ойнамасыны тюшюне экенлер.
Араларындан бириси тура да:
— Айдынъыз, аджынен йымыртаджынынъ давасыны ойнайыкъ, — дей.
Балаларнынъ эписи разы олалар.
Энъ акъыллысыны къады сайлайлар, эки даваджы айырыла ве къалгъанлары даваны динълемеге отуралар.
Меракълангъан муфти де бир кенарда отурып, балаларнынъ оюныны сейир этмеге башлай.
Къады олгъан бала аджыдан сорай:
— Аджы эфенди!
Сиз меним узурыма насыл бир анълашылмагъан ишнен кельдинъиз?
«Аджы» бала:
— Къады эфенди, мен аджылыкъкъа кете эдим.
Гемимиз ёнейджекте шу йымыртаджыдан он дане йымырта алдым.
Йымырталарнынъ акъкъыны — 50 капик акъчаны берип етиштиралмадым.
Чюнки шу арада геми ёнеп кетти.
Аджылыкътан къайткъанда иште шу йымырталарнынъ акъчасыны берем.
О, исе алмакъ истемей.
Менден йымырталар ичюн он къат зияде истей.
Сизге риджа этем, бу меселени акълыджа аль этинъиз.
«Къады» бала, «аджы»гъа бакъып шойле дей:
— Бир кимсенинъ акъкъыны ашамакъ истемеген акъикъий аджы экенсинъиз.
Меккеге аджылыкъкъа барып, башына сарыкъ саргъанларнынъ чокъусы аджы дегиль де, гаджидир. %
Бабаларымыз да шай дейлер.
Сонъра йымыртаджы баладан сорай:
— Йымыртаджы!
Сёйле бакъайым, сен не себептен он къат зияде акъ истейсинъ?
Йымыртаджы бала дей:
— Къады эфенди, эгер бу аджы шу он дане йымыртаны менден алмагъан олса, мен он йымыртадан он дане чипче алыр эдим, олар да шимди он дане тавукъ олур эдилер.
Шунынъ ичюн.
— Я сенинъ бу аджыгъа саткъан йымырталарнынъ пишкен эдими, чий эдими?
— Пишкен эди, къады эфенди.
Къады балагъа ачувланып багъыра:
— Ой сени, ахмакъ!
Не, акълынъны ойнаттынъмы?
Пишкен йымыртадан чипче чыкъармы?
Динълеп тургъан балалар шу ерде йымыртаджы баланы тутып уралар.
Балаларнынъ оюнларыны кенардан сейир эткен муфти аман аледь-аджеле озюнинъ дава бакъкъан ерине ашыкъа ве даваджы йымыртаджынен аджыны озь узурына чагъыра.
Олар етишип келелер ве муфти оларгъа даваларынынъ текрар бакъыладжагъыны анълата.
Муфти йымыртаджыдан сорай:
— Йымыртаджы!
Бу аджыгъа саткъан йымырталарынъыз пишкен эдими, чий эдими?
— Пишкен эди, муфти эфенди, — дей йымыртаджы.
Муфти бу кересинде ачувнен:
— Ах сени, ахмакъ эриф!
Пишкен йымыртадан чипче чыкъкъаныны сен не вакъыт корьдинъ? — деп, йымыртаджыгъа ерсиз давасы ичюн джеза берильмесини укюм эте.
## АХМАКЪ КЪАШКЪЫР
Бир заманда бар экен, бир заманда ёкъ экен, бир ахмакъ къашкъыр бар экен.
Бу ахмакъ къашкъыр койден узакъ буюк дагъларда юре, не расткетирсе эписини тутып ашай экен.
Азмы кече, чокъмы кече, куньлерден бир кунь о, пек яман хасталана.
Хасталыгъынынъ себеби, дигер айванларны ынджыткъаным ичюндир, деп тюшюне ве озь-озюне:
— Хасталыкътан турсам, ич бир айванны ынджытмам,— дей.
Чокъ кечмей, о яхшы ола.
Шундан сонъ, хаста олгъанда берген сёзюни бутюн айванларгъа бильдирмеге къарар бере.
Кете-кете дагъда бир алан ичинде отлап тургъан бир бузавгъа расткеле.
Бузав ондан къоркъып къачмагъа ынтылгъанда, къашкъыр онынъ огюне чыкъып:
— Къоркъма, достум, мен артыкъ сизни ынджытмамагъа сёз бердим,— дей.
Бузавнынъ бунъа чокъ инанаджагъы кельмей.
Амма къашкъыр сагълыкълашып кеткен сонъ инана.
Къашкъыр бираз даа кеткен сонъ, эки къочкъаргъа, сонъ бир аткъа расткеле.
Оларгъа да, артыкъ ич бирисини ынджытмайджагъыны айтып, сёз берип къайта.
Къашкъыр догъру къобасына келе.
Баягъы ял алгъан сонъ, о озюнинъ зияде такъкъаттан тюшкенини, пек ач олгъаныны, къурсагъынынъ гъырылдагъаныны дуя.
Не япайым экен, деп тюшюне:
— Бабам, дедем ойле яшап ольген де, мен не ичюн бу къадар мерхаметли олам я, — деп къайтып, атны ашамагъа къарар бере.
Къашкъыр артыкъ ич бир шейге къулакъ асмай, догъру аткъа кете.
Ат кене эвельки еринде отлай экен.
О, къашкъырны корьгенинен, меселени анълай ве бир айнеджилик тюшюне.
Къашкъыр онынъ янына келип:
— Мен сени ашамагъа къарар бердим, —дей.
Ат къашкъыргьа:
— Ашасанъ аша, лякин арт аягъыма бир мых кирди, о мени чокътан раатсызлай, башта оны чыкъарманъны риджа этем,— дей.
Къашкъыр бунъа разы ола.
Атнынъ аягьындан мыхны чыкъармакъ ичюн арт аякъларына якълаша, шу арада ат къашкъыргъа яхшы бир тепме яндыра, ахмакъ къашкъыр юварланып кете.
Баягъы вакъыткъа къадар эсини топлап оламай ята.
Бираз эси башына келе башлагъан сонъ, тентир-ментир еринден турып кете.
Кете-кете, къочкъарларгъа расткеле.
Энди оларны ашайджакъ ола.
Къочкъарлар экиси бири-биринен тюртюшип отура экенлер.
Бир даа бакъсалар, къашкъырнынъ кельгенини корип, меселени анълайлар, амма тюртюшмекни вазгечмейлер.
Къашкъыр догъру оларнынъ янына келип:
— Сизни ашамагъа къарар бердим, —дей.
Къочкъарларнынъ бириси:
— Гузель амма, сен башта бизни акълаштыр да, сонъ ашасанъ аша.
Мына бу бизим бабамыздан асабалыкъ къалгъан топракъ.
Биз оны пайлашмакъ ичюн чекишемиз.
Риджа этемиз, болип беринъиз, — дей.
Къашкъыр разы ола ве топракъны больмек ичюн, къочкъарларнынъ арасына кире, къочкъарлар бундан файдаланып, экиси эки тарафтан озьлерининъ сюйрю бойнузларынен къашкъырны тюртип, эсини ала ве озьлери къачып кетелер.
Къашкъырнынъ алы пек феналаша.
О, зайыфлаша, сонъ дередже такъаттан кесиле.
Сонъки ишанчы олгъан бузавгъа кете.
Баргъан сонъ, бузавгъа да, оны ашайджагъыны айта.
Бузав:
— Бойнузымнынъ янында бир яра бар, башта оны къопарып ташла да, сонъ аша, хасталанмазсынъ, —дей.
Къашкъыр разы олып, онынъ бойнузынынъ янына башыны узаткъанда, бузав бутюн кучюни топлап, бойнузларынен къашкъырны къакъыштырып йибере ве къачып кете.
Юварланып, джайылып къалгъан къашкъыр тап акъшам устю, кунеш къонайым деген бир вакъытта озюне келе ве эсини топлай.
Энди о, аштан да вазгече, тек джаныны къуртарып, къобасына барып етмекни арзулай.
Арзулай амма, бир даа бакъса не корьсин, бир сюрю чобан копеги авулдап, онъа къаршы келелер.
Къашкъыргъа исе делиги бинъ алтын олып корюне.
О, дос-догъру тавшангъа чапып бара.
— Тавшанчыкъ, тавшанчыкъ, джаным-козюм тавшанчыкъ, ач къапынъны, мени ювагъа ал, — дей. — Ант-емин этем, сени богъмам, парчаламам.
Копеклер келе, мени бу йыртыджылардан къуртар, сени омюрбилля унутмам.
Къоркъусындан къалтырап къалгъан тавшан, къапысыны даа зияде пеките де:
Къоркътынъмы, къашкъыр агъа? — деп эриштире. — Сенинъ панджанъа тюшкенде биз де шай къоркъа эдик.
Шу арада келип еткен чобан копеклери къашкъырны парча-кесек этип ташлайлар.
## Алим
Эвель заманда фукъаре бир адам яшагъан.
Онынъ бир эв баласы олгъан.
Оларнынъ энъ буюги Алим экен.
Бабасы ольген сонъ Алим къорантанынъ бутюн агъырлыгъыны озь устюне алгъан.
О, гедже-куньдюз чалышса да, къорантаны кечиндирип оламай экен.
Куньлернинъ биринде, Алим иш арап ёлгъа чыкъкъан.
Азмы кеткен, чокъмы кеткен, ниает, чевре этрафыны къаялар, дагълар сарып алгъан дюльбер бир шеэрге келип чыкъкъан.
О, шеэрге киргенинен:
— Манъа ыргъат керек.
Бир саати — бинъ алтын! — деп багъыргъан базиргянгъа расткеле.
Алим, базиргяннынъ сёзлерини эшитип: «Ич оладжакъ шей дегиль, бинъ алтын тек падишада ола!» — деп тюшюнген.
Алим базиргяннынъ айткъаны керчек экенине эмин олгъан сонъ онъа озюнинъ ыргъат олмакъ истегини бильдирген.
Базиргян Алимни эвине алып барып, оны яхшы сыйлагъан.
Шундан сонъ о, атларыны арабагъа екип, онынъ артына балабан бир сыгъырны багълагъан да, Алимнен берабер ёлгъа чыкъкъан.
Арабада кеткен Алим исе: «Бинъ алтынны анама алып барып берсем, эвимизни тамир этсем.
Къардашларымны кийиндирсем, коюмиздеки фукъарелерге ярдым этсем!..» — деген къуванчлы хаялларнен юксек бир къаянынъ янындан кечкенлерини дуймай къалгъан.
Базиргян исе арабадан тюшип, сыгъырыны сойгъан.
Онынъ терисини сыдыргъан сонъ Алимге, тери ичине кирмесини буюргъан.
Базиргян Алимнинъ экиленип къалгъаныны корип:
— Сен иште бу хызметинъ ичюн бинъ алтын алырсынъ,— деген.
Алим чокъ тюшюнип отурмадан, терининъ ичине кирген.
Базиргян дерал терининъ агъзыны тикип, озю кенаргъа сакълангъан.
Шу арада бир талай ири-ири къушлар учып кельген де, Алимни теринен берабер къаянынъ тёпесине чыкъарып, терини чокъуп башлагъанлар.
Териде тешик ачылгъан сонъ, Алим андан атылып чыкъкъан.
Бакъса, этраф адам кемиклеринен толу.
Кемиклернинъ арасында алтынлар, козь къамаштырыджы чешит ренкте къыйметли ташлар ята.
Лякин Алим бу юксек къаянынъ тёпесинден ашагъы тюшмеге чаре олмагъаныны корип, шашмалагъан.
Шу вакъытта пек узакътан:
— Ренкли ташларны ташла!
Сонъ ашагъыгъа тюшмеге ёл косьтеририм! — деп багъыргъан базиргян.
Алим ашагъыда уфачыкъ олып корюнген базиргяннынъ айткъан сёзлерине инанып, къаянынъ тёпесиндеки къыйметли ташларны алып, ашагъыгъа аткъан.
Базиргян исе ташларны чувалларгъа толдурып, арабагъа юклеген де, атыны айдап, эвине кеткен.
Алим алдангъаныны анълап, о якъ-бу якъ чапкъан, лякин къаядан тюшмекнинъ ёлуны тапып оламагъан.
Арадан бираз вакъыт кечкен сонъ къаянынъ тёпесинде къушлар учып башлагъанлар.
Алим: «Я олерим, я да сагъ къалырым» — деп, алчакътан учаяткъан къушлардан бирисининъ аягъына япышкъан.
Къуш Алимнинъ частына ашагъыда, сыгъыр союлгъан ерге барып къонгъан.
Бойледже о олюмден къуртулгъан.
Бу вакъиадан сонъ арадан бир къач кунь кечкен.
Алим сач-сакъалыны осьтюрип, текрар шу дюльбер шеэрге кельген.
Бакъса, оны алдаткъан базиргян кене ыргъат къыдыра.
Алим базиргяннынъ янына баргъан да:
— Бир саати бинъ алтын олса, мен ыргъатынъ олмагъа разым,— деген.
Базиргян Алимни танымагъан ве оны эвине алып баргъан.
Къарныны тойдургъан сонъ, кене арабагъа отурып, юксек къаянынъ этегине баргъанлар.
Базиргян берабер алып кельген сыгъырны сойып, терисини сыдыргъан ве ыргъатына онынъ ичине кирмеге эмир эткен.
— Башта анда озюнъиз кирип косьтеринъиз, сонъ мен кирерим,— деген Алим базиргянгъа.
Базиргян ыргъатына:
— Мына бойле кирмек керек,— деп, тери ичине кирген.
Алим аман терининъ агъзыны тиккен де, сонъ арабанынъ тюбюне сакълангъан.
Къушлар учып келип, ичинде базиргян яткъан терини къаянынъ тёпесине алып чыкъкъанлар ве терини чокъуп башлагъанлар.
Териде тешик асыл олгъан сонъ, андан базиргян чыкъкъан.
О озюнинъ не ерде экенини корип, агълай-агълай къаянынъ кенарына кельген.
Алим исе ашагъыдан:
— Эгер де андаки алтынларны ашагъыгъа быракъсанъ мен санъа къаядан насыл тюшмесини анълатырым,— деп къычыргъан.
— Мен де сенинъ ярдымынънен онынъ тёпесине чыкъкъан эдим, лякин андан тюшмеге ёл таптым!
Базиргян Алимни таныгъан сонъ, къаядан тюшмеге ёл тапыладжагъына инангъан.
О, алтынларны, чешит ренктеки къыйметли ташларны ашагъыгъа ташлап башлагъан.
Алим исе тёпеден тюшкен алтынларны чувалларгъа толдургъан сонъ, оларны арабагъа юклеп, озь койлерине ёл алгъан.
## АЛТЫН БЕШИК
Бу чокътан, дюнья асыл олгъан сонъ, олгъан шей.
Джинлер, бутюн укюмни озь къолларына алмакъ истеп ве адамлар ернинъ саиплери олмасын деп, оларны озьра къавгъалаштырмагъа башладылар.
Къан-къардашларны, дост-эшлерни, къолум-къомшуларны, къабилелер ве бутюн халкъларны къавгъалаштырдылар.
Оларнынъ ирадесине бойсунмагъа истемегенлерге кок гудюрдиси ве яшынлар, ягъмур ве бурчакъ ягъдырдылар, эр шейни тюбю-тамырынен къуруткъан еллерни уфюрттилер, къуюлар ве чокъракъларны къуруттылар, айванларны гъайып эттилер.
Джинлер яхшы анълай эдилер — адамлар озь арасында не къадар чокъ къавгъа этселер, оларны бойсундырмакъ, яшагъан ерлеринден къувмакъ, гъайып этмек о къадар къолай олур.
Къырымда да ойле олды.
Адамлар биринджи кере не ичюн къавгъалашкъанларыны да унуттылар.
Ким биринджи олып, къомшусыны ифтиралады, достунынъ джаныны агъыртты, къомшу халкъкъа къаршы дженк башлады?
Санки дерсинъ, адамлар гъадап ве нефретнен догъгъанлар.
Къырымда эр даим бири-бирине душман олгъан дагъ ве чёль халкълары яшагъан эмишлер.
Асылында исе дагъларда да, чёллерде де адамлар озьара тынч ве дост-муаббет, бир къабиле киби яшагъан, агъыр вакъытта бири-бирине ярдым эткен вакъытлары акъкъында риваетлер сакъланды.
Дагъларда яшагъанлар багъчалар отурткъанлар, юзюм осьтюргенлер, авджылыкъ япкъанлар, туз тапкъанлар, комюр азырлагъанлар.
Чёллерде яшагъанлар исе огюзлер, девелер, атлар, сыгъырлар ве къойларны асрагъанлар.
Чёльде яшагъан адамлар юнь ишлеп, ондан урба тиккенлер, килимлер токъугъанлар, кийизден юрт ясагъанлар, тери ишлегенлер ве ондан чарыкълар, чызма тиккенлер, буза ве къумыс сакъламакъ ичюн тулуплар япкъанлар.
Богъдай ве арпа эккенлер, олардан куль ичинде отьмек пиширгенлер.
Адамлар дагъларда ерлешкен койлерден тюшип, чёльге бара, юнь, тери, пенир ве ягъ ала эдилер.
Чёль тарафта яшагъанлар исе дагъларгъа барып, шифалы бал, туз, джевиз, юзюм, алма, армут ве дигер емишлерни къышлыкъ топлагъанлар.
Оларнынъ арасына дава сюнгюсини ким ташлады, гъадап отуны ким экти?
Буны кимсе хатырлап оламай.
Дава де сакинлей, де янъы кучьнен туташа эди.
Адамлар бири-бирининъ тарлаларыны, багъ-багъчаларыны, отлакъларыны чекип ала, тувар айванларыны айдап кете, отлар ве экинлерини, орманларны якъып кете эдилер.
Къабилелернинъ ханлары бири-бирине нефрет беслеп, энъ яхшы батырларыны, энъ яхшы аскерлерини олюм-къалым тутушувына чыкъара эдилер.
Айванлар ве къушлар биле озьра давалы олгъанлар.
Иште, бу ийлекяр Джинлернинъ япкъан иши эди...
Вакъыт кете.
Дагъ къабилелери ханынынъ огълу олгъан.
Огъланчыкъ бираз оськен сонъ, оны тербиелемекни сабыкъ къул, чёльде догъып оськен аскерге авале эткенлер.
Куньдюзлери къарт аскер хан-задени арбий санатына огрете, акъшамлары исе онъа Къырым чёллерининъ аланлыкълары, ат чапувлары, аскерлернинъ ярышлары, ай киби дюльбер къызлары акъкъында икяе эте эди.
Чёль халкъынынъ ханында да къыз осе эди.
Онынъ дюльберлиги, акъылы акъкъында шурет дагъларгъа да етти.
Бир аньде ялы боюндан чёльнинъ кенарынадже етип, кери къайтып олгъан къушлармы, еллерми бу шуретни учурып кетирдилерми, буны кимсе бильмей.
Амма япракълар, орманлар, ташлар ве къушларнынъ тилини анълагъан акъынлар бу хаберни дагъ койлерине джайраттылар.
Хан-заде эр шейни бильген туджджарлардан чёльде буюк байрамгъа азырлыкъ корюльгенини бильди.
Бу байрамда ханнынъ къызына киев сечилип алынаджакъ.
Огълан чокъ беклеп отурмады.
Къаранлыкъ геджеде урбасыны чобан урбасына денъиштирип, энъ севген атыны эгерледи де, чёльге чапып кетти.
Бу арада исе чёльде байрам башланды.
Озен ялысында бинъ юрт къоюлды, оларнынъ арасындаки энъ юксек, къар киби беяз сою — ханнынъ юрту эди.
Балабандан-балабан джез къазанларда къой эти пише, териден ясалгъан къырбалар ичинде къумыснен буза озь саатларыниы беклей эдилер.
Чалгъыджылар алетлерини, джигитлер атларыны, аскерлер — къылычлары ве яйларыны азырлай эдилер.
Мында чёльнинъ бутюн кошелеринден мешур батырлар, джесюр йигитлер, энъ чевик атлылар келип еттилер.
Хан къызына эвленмеге истеген бутюн адамлар атларыны югенлеринден тутып, хан къызы ве онынъ энъ якъын адамлары юксек ястыкълар устюнде отургъан юрт огюнден кечтилер.
Хан-заде къызны корьгенде, юрегине сюнгю санчылды.
Онъа чёльнинъ энъ намлы йигитлеринен тутушмакътан гъайры, яйдан атувда къызны енъмек, ат чапувларында онъа етмек керек эди.
Огълан чёльнинъ энъ намлы курешчилеринен курешти ве устазы огреткен усулларындан файдаланып, оларны енъди.
Йигитлер оюнларында да онъа тенъ кельген олмады.
Энди исе ханнынъ къызынен ярышлашмакъ вакъыт кельди.
Къыз яй чекти, артындан ханзаде атты.
Хан-заденинъ окъу хан къызынынъ окъуны етип, оны экиге больди.
Къыз чёльге ель киби учкъан чапкъан аткъа минип чапып кетти, лякин йигит онъа етти ве олар хан юртуна берабер къайттылар.
Демек, хан къызы озь нишанлысыны тапкъан.
Хан огюнде адий чобан олмагъаныны анълады.
О, йигитни юртуна давет этти ве озю акъкъында догърусыны айтмагъа риджа этти.
Йигитнинъ икяесини эшиткен хан тюшюнджеге далды.
Озюнинъ энъ якъын адамларынен меслеатлашкъан сонъ тойгъа разылыкъ берди.
Хан дагълар ханынен тувгъанлашып, Къырымда яшагъан халкълар арасында тынчлыкъны гъайрыдан тиклер, деп тюшюнди.
Вакъыт кечип, ханнынъ къызы огъул тапты.
Чёльнинъ усталары темиз алтындан бешик ясап, оны тылсымлы орьнеклернен яраштырдылар.
Къартлар бешик узеринде юз бир дуа окъуп, устюне чёльде оськен отлар иритильген сувны септилер.
Къадимий риваетлерде айтылгъанына коре, бу отлар адамгъа джесарет, акъыл-идрак ве узун омюр багъышлай экенлер.
Дагъларда яшагъан халкъларнынъ падишасы гъайып олгъан огълуны чокъ къыдырды, о, душманлары тарафында булунгъаныны анълагъан сонъ чёль халкъына дженк илян этти.
Эки буюктен-буюк орду бири-бирининъ къаршысына тизильди.
Окъчулар къатты окъларыны чекип азырладылар, йигитлер кескин къылычларыны чыкъарып азырладылар, аскерлер оглеринден маджарларыны тикледилер.
Аз бучукъ даа вакъыттан сонъ ер къанлы чарпышмадан сарсыладжакъ эди!
Лякин бу арада дагъ халкъынынъ ордусы къаршысына хан-заденен онынъ къадыны чыкътылар.
Олар оглеринде огълан балачыкълары яткъан алтын бешикни тута эдилер.
Дагъ халкъы ханзадени таныды, хан да озь огълу ве варисини таныды.
Йигитлер къылычларыны къынларына къайтардылар, аскерлер сюйрю маджаларыны ерге тюшюрдилер, окъчулар окъларыны аркъалары артына ташладылар.
Бойле байрамны мында бу вакъыткъадже даа кимсе корьмеген!
Онъа бутюн чёль ве дагъ халкълары топландылар.
Ханлар алтын бешикнинъ эр эки тарафына отурдылар, ичинде оларнынъ бирден-бир варислери ята эди де!
Иште, бойле этип, барышыкъ башланды.
Кене, чокъ йыллар эвельси олгъаны киби, дагъ халкъы чёль халкъына тюшип, олардан юнь, тери, богъдай, буза ве къумыс, чёль халкъы исе дагъларгъа котерилип, бал, джевиз, юзюм, алма, армут ве башкъа емишлер ала эдилер.
Дагънен чёль халкълары арасында барышыкъкъа иришильген сонъ, сонъу-буджагъы олмагъан чёль башлангъан дагънынъ этегинде козь яшы киби темиз чокъракъ шувулдады!
Сув ерге кетмесин деп, онынъ четлерини мермернен къапладылар, тюбюне исе алтын бешикни ерлештирдилер.
Алтын бешиктен алынгъан чокъракъ сувунынъ шифасы акъкъында шурет Къырымнынъ бутюн кошелерине барып етти.
Саба, танъда чокъракъ янында къушлар, айванлар балачыкъларынен берабер топлана, балаларыны алтын бешикнинъ буллюр сувунда ювундырмакъ ичюн адамлар келе эдилер.
Ким бу сувда къолу, бети, беденини ювып, бир авуч сув ичсе — бир тамам денъише эди.
Балалар сагълам ве кучьлю осип чыкъа эдилер.
Хасталар тюзеле, сакъатлар сагъламлаша эдилер.
Тылсымлы чокъракътан эвине къайтаджакъ эр бир адам онынъ янында оськен тереклер ве чалыларнынъ пытакъларына чешит ренкли пошулар ве басма парчачыкълары багълай эдилер.
Чокъракъ ве онынъ алтын чанагъы Къырым халкълары ичюн энъ мукъаддес ерге чевирильдилер.
Адамлар эр даим ойле олур деп беллей эдилер.
Лякин ийлекяр джинлер, ердеки укюмни гъайып этеяткъанларыны, эйилик яманлыкъны енъип башлагъаныны дуйгъанларынен, къоркътылар.
Алтын бешикни парлап, чокъракъны лекелейджек адамны арадылар.
Чокъ арадылар, амма ойлесини тапамадылар.
Бойле адам тапылмагъан сонъ, джинлер алтын бешикни озьлери хырсызладылар, чокъракъны исе ер юзюнден гъайып эттилер — санки дерсинъ, бу ерде ич бир вакъыт чокъракъ олмагъан.
Чёльде исе Джинлер бу ишни дагъларда яшагъан адамлар яптылар, дагъарда — чёль халкъынынъ иши, деген эмиш-демишни таркъаттылар.
Кене дава къозгъалды!
Кене къылычлар бири-бирине урулып, данъгъырдадылар, окълар сызгъырдылар, янгъынлар алевлендилер.
Кене ич бир къабааты олмагъан адамлар эляк олып башладылар...
Куньлерден биринде Судакъ дживарларындаки дагъ этегинде ерлешкен койге бели къамбурайып къалгъан фукъаре бир къарт кельди.
О, юзюм багъларыны асрагъан Айдер адлы адам къадыны ве еди огъулларынен берабер яшагъан адамнынъ араба къапысыны къакъты.
Къартны эвге алдылар, къол-бетини ювдурдылар, ашаттылар, ичирдилер, сонъ тёшекке яткъыздылар.
Танъда, даа эр кес юкълагъан вакъытта, къарт эв саибини уятып, алтын бешик насыл хырсызлангъанынынъ сырыны айтты.
Джинлернинъ падишасыны тек Айдернинъ огъуллары енъип оладжакълары акъкъында да айтты.
Лякин Айдер бу сырны огъулларына энъ кучюги он секиз яшкъа толгъан куньде ачып оладжакъ экен.
Къарт Айдерге силя сатын алмакъ кереклигини айтты.
Бундан гъайры, Айдерге силяны ягъламакъ ичюн мельэм берди.
Къалгъан тылсымлы мельэмнен йигитлер куреш огюнден эллерине ве черелерине якъмакъ кереклер.
Къарт джинлернинъ падишасыны дагъ тёпесине насыл этип чагъырмакъ мумкюн олгъаныны да анълатты.
Буларны айткъан сонъ къарт бирден гъайып олды!
Айдернинъ кенджеси 18 яшны толдургъан куню энди къартайгъан бабасы огъулларыны бир ерге топлап, силя сакълангъан сандыкъны ачып, оларгъа алтын бешикнинъ сыры акъкъында икяе этти.
Йигитлер дагъларда узун бойнузлы еди дане беяз эчкини тутып, дагънынъ тёпесине чыкъарып, къаягъа багъладылар.
Олар джинлерни учь кунь ве учь гедже бекледилер.
Дёртюнджи куню танъда беяз эчкилернинъ сеслерини эшиттилер, дагънынъ тёпесине джинлернинъ падишасы учып кельди.
Йигитлер оны энди беклей эдилер.
Олар танъдан кунь баткъандже уруштылар.
Этраф койлернинъ сакинлери дагъ тёпесине къоркъунен бакъа эдилер, анда исе къылычлар бири-бирине урулып, яшынлар чыкъара, коклер гудюрдей, орталыкъ тозгъа бурюнди.
Ниает, йигитлер джинлернинъ падишасыны енъдилер, оны парча-кесек эттилер, амма джин сонъки нефесини бермезден эвель йигитлерни ташларгъа чевирди.
Агъа-къардашларнынъ энъ буюги бабасы онъа берген тылсымлы мельэм акъкъында унуткъан экен.
Шунынъ ичюн де джиннинъ сырлы сёзю оларгъа тийди...
Бу дешетли курештен котерильген тоз къонгъан сонъ адамлар дагънынъ тёпесинде, таракъ тишлери киби бир сырагъа тизилип къатып къалгъан диреклерни корьдилер.
Шунынъ ичюн де бу ады олмагъан дагъны Таракъташ деп адландырдылар.
Огъулларнынъ ана-бабасынынъ яныгъы сынъырсыз эди.
Айдер бир геджеде чаларып, бели букюльди.
О, дагънынъ тёпесинде мельэм къутусыны тапып, меселени анълады.
Яныкълы баба къалгъан мельэмни таш диреклерге сильсе де, ярдым этмеди, огъуллары тирильмедилер.
Йигитлернинъ бу къараманлыкълары тек дагъларда дегиль, чёльде де белли олды.
Адамлар вакътынджа даваларыны токътаттылар, амма шубелери ве къоркъуларындан къуртулып оламадылар.
Куньлерден биринде Айдернинъ тюшюне кене де фукъаре къарт келип, о, Таракъташнынъ этегинде бою теренлигинде къую къазып, оны чыкънен толдурмакъ кереклигини бильдирди...
Къарт даа бир шей демеге истеди, амма бирден артында насылдыр буюктен-буюк кольге пейда олып, оны ютып йиберди.
Айдер уянды, азбаргъа чапып чыкъты ве чуллу къара булут тез-тез учып кеткенини корип къалды.
Шу куньден башлап, Айдер къолуна таш алып, Таракъташнынъ этегинде къую къазып башлады.
Иши яваш ве буюк зорлукъларнен олса да, эп огге йылышты.
Айдер, кучь олгъанына бакъмадан, теслим олмады, ишини ташламады.
Огъулларыны джанландыраджакъ кунь келеджегине ве олар джинлер алтын бешикни сакълагъан ерни бирликте тапып оладжакъларына ишана эди.
Дагъ ве чёль койлеринден адамлар келип, Айдерге аш, урба, кескин къайралгъан ташлар кетире эдилер.
Олар онъа, ташнен ташны оймагъа тырышкъанына бакъып, онынъ исрарына, ишини бир дакъкъагъа, бир аньге быракъмагъанына шаша эдилер...
Айдер исе дагъ ве чёль адамлары муджизе беклегенлерини, о аз-бучукъ токъталса, сакинлешкен дава кене алевленеджегини ве адамлар джинлернинъ итаатлы къуллары олып къалмагъандже токътамайджагъыны биле эди...
## АЛТЫНЫ ЧОКЪ, ШЕНЪЛИГИ ЁКЪ
Бир заманда бар экен, бир заманда ёкъ экен, бир бай ве бир фукъаре — дивардаш эки къоранта бар экен.
Къаранлыкъ тюшкени киби, бай, аилесинен берабер эвге къапалып, азбаргъа, балабан борюбогъар копегини йибере экен.
Дивар артындаки къомшусы исе, яз акъшамлары азбарда софра къурып, ур патласын, чалгъы чалып, шенъ-шерамет яшай экен.
Бай кимерде копек авулдысына азбаргъа чыкъкъанда, фукъаренинъ шенълигини эшитип, шашып къала экен.
— Олян, къомшу — дей бай сою бир кунь фукъаресине, — баш кестирем, джебинъни ярым саат къармаласанъ ярым ша тапылмаз.
Ойле экен, сенинъ къорантанъа бу къадар шенълик къайдан келе?
— Эгилип кирер эвим олгъан сонъ, ялмап ютар ашым олгъан сонъ, джувурып джурген балаларым олгъан сонъ, меним даа не къасеветим оладжакъ?
— Сенинъ балаларынъ тезден бойгъа еткен йигитлер оладжакълар. Сен оларнынъ келеджегини тюшюн.
Мен санъа бир бардакъ алтын багъышлайым, огъулларынъ ичюн сакъла, — деп, бай фукъареге бир бардакъ алтын бере.
Фукъаре алтынны эвине алып келип, апайы ве балаларына косьтере.
Олар алтынны не япмагъа бильмейип, ахыр-сонъу азбарнынъ бир кошесине комелер.
Шу куньден башлап, фукъаренинъ азбарында не кулькю, не де чалгъы эшитиле.
Гъарип фукъаре десенъ, тёшегине кирген сонъ да, козьлерине юкъу кирмей.
Бай къомшусы исе, оны корьген сайын янындан кулюмсиреп кече.
Айнынъ битер геджеси бу ал фукъаренинъ джанына барып тие.
О, алтын толу бардакъны байгъа алып келе де:
— Ма, ал бу бахшышынъны!
Сен манъа бир бардакъ алтын дегиль де, бир бардакъ дерт багъышлагъан экенсинъ, — дей ве алтын толу бардакъны ташлап, чыкъып кете.
Бираздан сонъ фукъаре азбарындан кене эвелькиси киби кулькю, шенълик ве чалгъы сеслери эшитиле.
## АНА ВЕ КЪЫЗ ТАШЛАР
Къачыда ойле ташлар бар, оларгъа бакъсанъ, терен тюшюнджеге даласынъ.
Оларны инсан ёнып яптымы, ёкъса табиат яраттымы?..
Асылында олар акъкъында шойле лафлар кете.
Койде Зелиха адлы бир къыз яшай экен.
Табиат оны ич бир шейден къытмагъан: дюльберлернинъ-дюльбери, юреги бол, акъыл-зекявети еринде.
Козьлери де пек дюльбер, эм насыл да дюльберлер я, базарда юргенде барып да бир де бир эр кишиге бакъса, шу аньде къавгъа-котек котериле.
— Къыз манъа бакъты...
— Ёкъ, о манъа бакъты... — къавгъа-шамата алыш-вериш деген шейни биле токътата.
Иште, бундан себеп Зелиха базаргъа чыкъмагъа сакъына, — эльбет, къавгъа-котек чыкъкъаныны ким истер?!
Я дудакълары, ах шу дудакълар, дерсинъ пишип еткен вишне.
Онынъ янакълары акъкъында не демек мумкюн?
Эгер Зелиха ёлда кетсе ёл кенарларында чечек ачъкъан итбурунлар оны куньлеп, солып башлайлар.
Кирпиклер, десенъ ханджер...
Ёкъ ельпазе, Зелиха козьлерини ачып юмгъанда янындаки адамнынъ юзюне мис къокъулы ельчик урула.
Зелиханынъ сачлары сим-сия, узун ве йымшакълар.
Озю исе сельби киби юксек бойлу ве индже белли, къавий эндамлы, аякълары оны ель киби учуралар.
Зелиха факъыр анасынен берабер яшай ве берабер кетен токъуй эдилер.
Кетенлер, десенъ, узундан-узунлар: оларны бойлап юрсенъ, ёрулырсынъ.
Эм пек инджелер, оларнен юзюнъни сюрткенде, озюнъни кунеш шавлелери ичинде ис этесинъ.
Яшамакъ ичюн чокъ кетен токъумакъ керек.
Сувгъа чокъ басма чайкъамакъ зарур.
Я бу къадар сувны къайдан алмалы?
Къачы озенинде сув аз, эм анда сув бир кунь олса.
Зелиха — айнеджи къыз.
О йырлап башласа, сув онынъ янанда токътай, топлана, къызнынъ йырыны динълей.
Ашагъыда исе, сув ёкъ, деп эр кес дарыла.
О десенъ, эм йырлай, эм ишини япа.
Оны битирген сонъ эвлерине къайта.
Сув да аман огге ынтыла, озь ёлунда бир шей къалдырмай, ювып йыкъып кете.
Адамлар, сув ташкъыны кельди, дейлер.
Асылында исе бу догъру дегиль, Зелиха йырламакътан токътады.
Оны динълеп тургъан сув кене озь ёлуна ашыкъты.
Зелиха асылында яхшы къыз эди, чебер, шенъ ве аджайип йырджы.
Вадийде исе, Зелихадан ойле чокъ узакъ олмагъан, залым Топал-бей яшай экен.
Онынъ сукюнетли къалеси дагънынъ юксеклигине ерлешкен, ве оны саибининъ озю киби шефкъатсыз къаравуллар къоруй экенлер.
Лякин бейнинъ эки огълу бабасындан да фена экен.
Олар дюньягъа кельгенде, эбанай къартий ананы аджыгъан алда башыны саллагъан.
— Сен огърагъан беляны тасвир этмекнинъ чареси ёкъ.
Эки огълан догъурдынъ, лякин къуванмагъа шей ёкъ, агъласанъ еридир.
Чюнки экисининъ де юреклери ёкъ, — деди къартий къадынгъа.
Къадын кульди.
Балаларынынъ юреклери ёкъ экен.
Я о ана да, озь балаларыны юрексиз къалдырырмы?
— Мен оларгъа озь юрегими ярымшар этип беририм.
Ана юреги пек кучьлю ола, экисине бир ана юреги етер, — деди къадын.
О шай да япты.
Амма ана янъылды.
Огъланлар пек ярамаз олып осьтилер, бири-биринен даима сёгюшип, давалашып юре эдилер.
Пычакъкъа япышкъан вакъытлары да олды.
Эм олар гъает тенбель эдилер.
Эр кестен зияде кимлер талаштылар?
Бейнинъ огьуллары.
Эр кестен зияде кимлер арамлыкъ яптылар?
Бейнинъ огъуллары.
Аналары исе оларны эркеледи.
Энъ яхшы тонларны, энъ яхшы къалпакъларны, энъ яхшы чызмаларны — эр шейни оларгъа алып бердилер.
Олар исе ич бир вакъыт мемнюн олмадылар.
Огъуллар осип буюген сонъ, бей оларны къанлы чарпышувларгъа ёллады.
Олар узакъ улькелер бойлап, бир къач йыл чапкъынлакъ япып юрдилер, эвге къайтмадылар.
О диярларда талап алгъанларыны керван-керван этип, бабаларына ёлладылар.
Баба исе буларгъа пек къуванды.
Ниает, Топалбейнинъ огьуллары эвлерине къайтып кельдилер.
Оларнынъ тек къоллары дегиль де, юреклери де къангьа былангъан эди.
Олар дешетли оюн огрендилер, бу оюн адамгъа окъ атмакъ, эсирлерни ольдюрмектен ибарет эди.
Эр кесни къоркъу басты.
Агьа-къардашлар къаранлыкъ тюшкенинен койлерге бастырып кире ве сакинлернинъ эвлерини баса, къыйметли шейлер олса, чайпай, къызларыны алып кете эдилер.
Бу къызларнынъ ич бири Топал-бейнинъ эвинден сагъ чыкъмады.
Агьа-къардашлар авдан къайтеркен Зелиха яшагъан койден кечкенде, оларнынъ козьлерине дюльбер илише, ве эр бири бу къыз менимки оладжакъ, деди.
— Агъызынъны къапат, къыйыш баджакъ! — багъырды бири экинджисине.
— Къыйыш баджакъ олсам не, — джевапланды о, — эр алда мен сенден эки сес эвельдже догъдым.
Агьа-къардашны афакъан бийледи ве экиси бири-бирининъ устюне атылды.
Сонъ бирден токътадылар.
Бири экинджисинден: «Къызны эвель ким тутса, онынъки олсун, яхшымы?» — деп сорады.
Экиси бири-бирине йыртыджылар киби бакътылар.
Оларнынъ фена адамлар олгъаны юришлеринден белли эди.
Хырсызлар киби пысып, этрафкъа козь этип кеттилер.
Иште, Зелихаларнынъ эвчиклери.
Къыз кимдир пенджерелерине сокъулаяткъаныны абайлады.
Шу аньде анасына хабер этип, озю тышкъа атылды.
Онъа койнинъ ичине къачмакъ керек эди, о исе ёлгъа чыкъты.
Пешинден анасы да чапты.
Ниает, Зелиха ёрулды ве анасына бакъып:
— Вай, аначыгъым, пек къоркъам.
Биз олардан къуртулып оламайджакъмыз, гъалиба! — деди.
— Сен къач, къызым, огге чап, токътама!..
Зелиха анасы дегени киби япты, амма аякълары ёргъунлыкътан кесильдилер.
Агъа-къардашлар исе онъа мына-мына етейим, деп чапалар.
Къыз арттан энди оларнынъ нефесини де эшите.
Мельунлар къызгъа экиси де бир вакъытта етиштилер, онъа япыштылар, къызны озьлерине, гуя йыртаджакъ киби, чеккеледилер, Зелиха теляш иле:
— Залым адамнынъ къолунда олмакъ истемейим, — деп багъырды.
— Эйиси таш кесилейим.
Сиз, лянетлер де, япкъан залымлыкъларынъыз ичюн, ташларгъа чевирилинъиз! — деди.
Къызнынъ пак юрегинден чыкъкъан бу сёзлер къабул олунды.
О яваш-яваш ташкъа чевирильди.
Агъа-къардашлар да онынъ янында къая кесильдилер.
Оларнынъ пешинден етип кельген ана бу манзараны корип шашмалады, фигъан къопарды:
— Мен бутюн омюрюм бою къызымнынъ янында къалмакъ истейим, — деди.
Ананынъ сёзлери де ерине кельди, о къызынынъ янында ташкъа чевирильди.
Иште, Къачы вадийсинде бу ташлар аля даа туралар.
Бу икяеде бир тюрлю ялан ёкъ.
Инсанлар бу ташлар янына сыкъ-сыкъ келелер, динъленелер.
Къальби темиз адамлар ананынъ ичин-ичин агълаяткъаныны эшителер.
## АКЪЫЛДАНЕ КИРПИ
Эвель заманларда эм къарада, эм де дерья-денъизлерде укюмдар олгъан бир султан гъает къыйын, чезильмез бир меселе къаршысында къала: къарада бир ерден башкъа ерге бармакъ, зияретлер, сеферлер япмакъ ичюн филь, деве, ат, къатыр, эшек бар.
Арабалар юре.
Я, дерья-денъизлерде арекет этмек, олардан ялдап кечмек ичюн не япмалы?
Иште шу суаль эр кунь онынъ мийини ёра, акъылгъа яткъан ич бир усул тюшюнип тапамай.
Бу тюшюнджелерден джаны янгъан укюмдар бир кунь сарайынынъ бутюн акъылданелерине — везирлер, алим-улемалар ве дигерлерининъ мушавере-меджлиске йыгъылмаларыны эмир эте.
Айтылгъан вакъыткъа бири къалмай эписи топланып келелер.
Султан озюнинъ тюшюндже ве мерамыны ортагъа къоя.
Меселени бирликте кенъешип, аль этмек кереклигини айта.
Саатларнен отура, тюшюне-ташыналар, амма акъылгъа яткъан ич бир шей айтып оламайлар.
Баягъы вакъыт кечкен сонъ шу укюмдар башкъа бир фикир тюшюнип чыкъара.
Сарайда айванат ве къушлар алемининъ тиллерини анълагъан акъсакъал алим бар экен.
Оны озь узурына чагъырып:
— Дерья-денъизлерде ялдап юрмекнинъ ёлларыны араштырып, бутюн сарай акъылданелеринен сёйлештим.
Амма ич бир шей чыкъмады.
Энди сен бу этрафлардаки айванлар ве къушларнынъ векиллерини топлап, шуларнен бир кенъешип бакъчы, — дей.
Алим султаннынъ дегенини япа.
Арсланлар, къапланлар, филлер, девекъушлар, акъкъулар эм де дигер махлюкъ ве махлюкъатларнынъ, къушларнынъ чокътан-чокъ векиллери йыгъылышып келелер.
Бу кенъеш-меджлис чокъкъа сюрсе де, нетидже бермей.
Ич бир махлюкъ бир теклиф берип оламай.
Олар тамам дагъылышайыкъ, деп тургъанда мушавереге, кеч олса да, кирпи ёргъалап келе.
О, босагъадан ичери атлап киреджекте сюрюне, тикенли топ киби юварланып, тыгъырып кете.
Алай айванлар, къушлар мыскъылнен шакъылдап кулелер.
«Бу тикен томары да не кельген экен?
Биз чезамагъан меселени шу матюв кирпи чезеджекми? — деп, чивильдешелер.
Кирпи исе, селям биле демеден, аман артына чевирилип, тюнъкюльдей-тюнъкюльдей къайта.
Акъсакъал алим: «О, гъалиба, бир шейлер сомурданып кетти...» — дей де, артындан чыкъа.
Кирпи къыскъа аякъларынен ёргъалап, ашыкъа ве «къах-къах», деп кете экен.
Бу сёзлерни эшиткен акъсакъалнынъ чырайы денъише, манълайына япышып: «Ах, сени къафа!» — дей.
Сонъ айванлар, къушларгъа бакъып:
— Сиз билесинъизми, кирпи не къадар акъыллы айван?
О, алим!
Шу къадар тюшюнип, меним биле акъылыма кельмеген терен сырлы меселени о тапып чыкъарды.
% Э, сиз онынъ устюнден кулесинъиз, о исе джаны агъырып кете де, «къаз-къаз» дей.
Бу кирпиджесине «къаз» дегени, — дей.
— Яни — къазнынъ сувда батмагъаныны хатырлата.
Я о не ичюн сувда батмай?
Чюнки, кокюс куреги бар.
Къазлар, папийлер, турналар ве сувда ялдагъан башкъа къушларнынъ да шай, куреклери бар да..!
Шай экен, бизге ана шу куреклерге ошагъан сув арабалары, оларны да ялдатыджы куречиклер япып, дерья-денъизлерге тюшмек керек...
Алим къувангъанындан акъылыны ойнатаяза ве султаннынъ узурына ашыкъа.
Айванлар, къушлар тааджипленип таркъалалар.
Айткъанларына коре, ильки сув арабасы иште шундан сонъ мейдангъа кельген, сонъ кет-кете, къайыкъ, геми деген буюк-буюк сойлары яратылгъан экен.
## АКЪЫЛЛЫ ЭШЕК
Бир заманда бар экен, бир заманда ёкъ экен, бир шеэрде уста бакъырджы яшагъан экен.
Онынъ пек акъыллы бир эшеги бар экен.
Бакъырджы акъыллы эшегини пек севе экен ве къаведе отурып, къаве ичкен сайын эшегинен макътанмагъа севе экен.
— Эшечигим, Алла омрюни узун этсин, падишамызнынъ хызметчилеринден бинъ къат акъыллы!
Онъа инанмагъанларгъа исе бахис теклиф эте экен: эшеги усьтюне озю ясагъан къуманларны, чанакъ-чёльмеклерни юклеп ёлгъа чыкъара экен.
Арадан бир саат кечкен сонъ бахис эткенлер базаргьа келе экенлер, эшек исе юкю такъымынен шорбаджысыны энди анда беклей экен!
Куньлернинъ биринде бакъырджы озюнинъ назик малыны эшеги усьтюне юклеп, базаргъа кеткен.
Ёлу падишанынъ сарайы янындан кече экен.
Падишанынъ сарайы исе устюнден копюр кечкен озеннинъ ялысында ерлешкен экен.
Копюрден кечильгенинен базар ве атлар къошулары кечкен мейданы ерлешкен экен.
Бу мейданда эр йыл девлеттеки энъ чевик атларнынъ къошулары кечириле эди, ве эр йыл бу къошуларда падишанынъ озю де иштирак эте экен.
Куньлернинъ биринде бакъырджы, огюнден усьтю къуманлар, чанакъ-чёльмеклер юклю эшегини айдап кете экен.
Копюрге якъынлашкъанда устюнден кечмек ичюн кумюш пара тёлеп, эшегине энди барып еткенде, бирден эшегининъ аягъы агъачлар арасында кирген ве о йыкъылгъан, бакъырджы да, онъа сюрюнип, усьтюне йыкъылгъан.
Эшекнинъ усьтюндеки бутюн юк авдарылып, эзильген.
Бакъырджы бош къолнен эвине къайтмагъа меджбур олгъан.
Бир ай къорантасы парасыз отургъан, сувнен отьмек ашагъан.
Бир айдан сонъ исе о, эшеги устюне янъы бакъыр савутларны юклеп, кене базагъа ёл алгъан.
Амма копюр янына кельгенлеринен, эшеги токътап къалгъан!
Бакъырджы онъа ялварып да бакъкъан, югенинден чекип еринде де къыбырдатаджакъ олгъан, тепменен де урып бакъкъан, амма эр шей нафиле!
Эшеги огге бир адым биле атмагъа истемеген.
Бакъырджы ачувлангъанындан эшегининъ устюне къычырмагъа башлагъан:
— Инат айван!
Падишанынъ Алла сагълыгъыны берсин, везирлеринден бинъ къат акъыллы олгъанынъны билем!
Я сен де эвимизде не капик, не отьмек уфагъы биле къалмагъаныны анъламакъ керексинъ де!
Ёкъса, копюр усьтюнде турып, садакъа сорагъанымны, я да бир-де-бирининъ джебине далгъанымны истейсинъми?
Тек бизим акъылсыз везирлеримиз копюрден кечкенимиз сайын бизден пара сыдырмагъа билелер.
Амма копюр не алгъа кельгенини корьмейлер, оны тамир этмеге истемейлер!
Бакъырджы эшегини сёгип отургъан вакъытта падиша балконгъа чыкъып, насылдыр фукъаре онынъ везирлери акъкъында ярамай сёзлер айткъаныны эшиткен.
Ачувланып, шу багъыравукъ адамны сарайгъа кетирмелерини эмир эткен.
Бакъырджыны сарайгъа, падишанынъ огюне кетирдилер.
О, падишанынъ огюнде тиз чёккен.
Падиша исе шойле деген:
— Меним садыкъ везирлеримни акъаретлемеге санъа ким изин берди?!
Озюнънинъ олмайджакъ эшегинъни бу акъыллы адамларнен тенъештирмеге не акъкъынъ бар?
Ве бундан сонъ бекчилерине бу арсызны таякъларнен котеклеп, зиндангъа ташламагьа эмир эткен.
Амма бакъырджы падишанынъ гъадабындан къоркъмагъан ве шойле деген:
— Эй, акъыллыларнынъ акъыллысы олгъан алий азретимиз!
Эшегим, Алла-Тааля оны манъа багъышлагъанына шукюрлер олсун, севимли везирлеринъден акъыллы, деп нафиле айтмагъандырым.
Меним агъзымнен сарайынъ узеринде учып юрьген мелеклер сёйлегенлерине инан!
Тамам бир ай эвельси эшегимнен берабер копюр усьтюнден кечкенимизде, копюрнинъ вакъыттан чюрюген агъачы сынды.
Эшегим, аз къалды, аякъларыны, башыны сындырмагъа, бутюн ясагъан чанакъ-чёльмеклерим, къуманларым эзильди, бир ай къорантам ач отурмагъа меджбур олды.
Шундан сонъ акъыллы эшечигим, озюнъиз корьгенинъиз киби, бу копюр усьтюне басмагъа биле разы олмай.
Не оп, не сёгюнч тесир этмей.
Тезден ат къошулары башлайджакъларыны да о манъа хатырлатты.
Бу къошуларда энъ тез, энъ чевик атчылар иштирак этеджеклер.
Сиз де, дженап азретлери озюнъизнинъ йылдырым киби атынъыз усьтюнде байрамгъа ашыкъып, бу копюрден чападжакъсынъыз, я барып да, Алла косьтермесин, омрюнъиз узун олсун, севимли атынъызнынъ аягъы анавы тешикке кирип къалса, аягъы сынса, мемлекетимиз, озюнинъ шанлы падишасыз къалса?
Везирлеринъизнинъ хызметчилери копюрден кечкен адамлардан пара алалар да, куньде бинълернен дихрем топлайлар.
Сизинъ къыйметсиз джанынъызны къайгъырып, бу куньгедже копюрни тамир этмек мумкюн дегиль эдими?
Бундан сонъ озюмнинъ акъыллы эшегимни бу акъылсызларнен насыл этип тенъештирмейим?
Олар тек озь джеплерини толдурмакъны къайгъыралар!
Падиша бакъырджынынъ айткъанларыны сабырнен динълеген сонъ, хызметкяры копюрге барып, онынъ айткъанлары догърумы, яланмы, деп тешкермеге эмир эткен.
Хызметкяры, эмирини эда этип, кери къайткъан сонъ бакъырджынынъ айткъанларыны тасдыкълагъан.
Падишагъа бакъырджынен разы олмакътан гъайры башкъа шей къалмагъан.
О, бакъырджыгъа торба алтын берип, эвине къайтаргъан.
Бу вакъиадан сонъ бир гедже копюрни гъайрыдан, демир киби къавий эмен агъачындан ясап чыкъкъанлар.
Бу копюр падишанынъ озюне де, варислерине де хызмет эткен.
## Акъыллы кирпинен айнеджи тильки
Бир заманда бар экен, бир заманда ёкъ экен, бир акъыллы кирпинен бир де айнеджи тильки бар экен.
Олар экиси дост олып, чокъ вакъытларгъадже бирликте яшагъанлар.
Оларнынъ кечинмелери Косе акъайнынъ тавукълары экен.
Эр кунь Косенинъ кумесине далып, онынъ тавукъларыны хырсызлап кете экенлер.
Куньлерден бир кунь Косе акъай оларны дубарагъа огъратмакъ къарарына келе.
Кумеснинъ огюнде терен бир чукъур къаза да, дуйдурмамакъ ичюн, устюни тобаннен орьте.
Гедженинъ дер маалинде тилькинен кирпи кене тавукъ хырсызламагъа келелер.
Гизленип, кумеснинъ къапысына якъынлашайым дегенде, бирден экиси де чукъургъа тюшелер.
Тилькинен кирпи Косенинъ бу айнеджилигине шашалар.
Энди не япмалы?
Чыкъмакънынъ ич бир тюрлю чареси ёкъ.
Чокъ тюшюнелер, амма тюшюнмек кяр этмей.
Чукъур терен.
Кирпи:
— Бойле олмаз, достум, эйиси сен мени агъызынъа алып, чукъурдан тёпеге котерип ат,— дей.
— Мен тёпеге чыкъкъан сонъ, йипнен сени де чекип алырым.
Тильки разы ола ве бар къуветинен кирпини чукъурдан тёпеге ата.
Кирпи сербестликке чыкъкъан сонъ:
— Сагъ ол, достум, сагълыкънен къал,— деп, бир шейге бакъмадан чыкъып кете.
Тильки неге огърагъаныны бильмей, чукъур ичинде шашып къала.
Артыкъ саба да якъынлаша.
Тильки чукъурдан чыкъмакъ ичюн ич бир чаре тапалмай.
Тезден Косе акъай келип оны кореджек.
Тильки чокъ тюшюнген сонъ:
— Токъта, шу Косени бир алдатайым,— деп агъызыны кемшейте де, ольген киби чалкъа тюшип ята.
Чокъ кечмеден Косе акъай келе.
Бакъса не корьсин, чукъур ичинде бир ольген тильки ята.
Косе акъай къуванып:
— A-а, къапкъангъа тюштинъми, айнеджи, гебердинъми, хынзыр, чокъ вакъыттан берли меним тавукъларымны ашагъан сен экенсинъ де, сенден мен баре тонума бир якъа япарым,— деп, тилькининъ къуйругъындан тута да, чукъурдан тёпеге ата.
Тильки чукъурдан чыкъкъаны киби, сычрап тура да:
— Сагъ ол, Косе акъам, тонгъа якъаны бир даа тюшкенимде япарсынъ,— дей де, дагъ ичине синъип кете.
Косе акъай айнеджи тилькининъ артындан бакъып, шашып къала.
Бу белядан сонъ тильки чокъ вакъыт дагъларда доланып юре.
Куньлерден бир кунь саба дагънынъ бир кошесинде анавы кирпиге расткеле.
Ачувланып:
— Сенинъ достлугъынъ бойлеми? — дей.
Кирпи джаны агъыргъан киби олып:
— Алла, алла, достум, худжур айван экенсинъ, мен санъа не ярдым эте билир эдим? — дей.
Тильки даа зияде ачувланып:
— Сен дайын достум олгъандже олмагъаны яхшы,— деп, озь ёлуны девам эттире.
Кирпи де онъа элем этип:
— Сен олмагъан олсанъ, мен де о чукъургъа, барып тюшмез эдим,— дей.
Тильки кирпиден айырылгъан сонъ, чокъ вакъытлар доланып, аш къыдырып юре, лякин ич бир шей тапмай.
Не япсын, кене айнеджиликке баш урмагъа къарар бере.
Бир даа бакъса не корьсин, денъиз беттен бир адам чананен балыкъ кетире ята.
Аман айнеджиликнен, агъызыны копюртип, яландан, ольген киби ёл ортасына тюшип ята.
Балыкъ кетирген акъай оны корьгенинен, атыны токътатып, апайыма якъалыкъ олур деп, тилькини ала да, балыкъларнынъ устюне ташлай ве чанасына отурып, ёлуны девам эттире.
Чана кетмекте ола, о исе балыкъларны бирер-бирер ёл бою чыбырта бере.
Сонъ, чанадан сыптырылып тюше де, кейф чатып, балыкъларны ашамагъа башлай.
Бу арада шу ерден кечеягкъан бир къашкъыр тилькининъ балыкъ ашагъаныны корип, онынъ янына келе де:
— Достум, манъа да бир балыкъ берсе,— дей.
Тильки къашкъыргъа бир балыкъ бере.
Къашкъыр ашай.
Чокъ лезетли келе.
— Достум, бир балыкъ даа берсе! — дей
Тильки бермей:
— Бар озюнъ тут да аша,— дей.
Къашкъыр балыкъ насыл тутулгъаныны сорай.
Тильки:
— Озенге барырсынъ, бузны тешип, къуйругъынъны сувгъа батырырсынъ, о вакъытта балыкълар къуйругъынъа сарылыр, сен чекер алыр да, ашарсынъ,— дей.
Къашкъыр тилькиге тешеккюр айта.
Экиси бирликте озенге кетелер.
Къашкъыр бузны тешип, къуйрутъыны сувгъа батыра.
Бираз вакъыт кечкен сонъ, тильки:
— Сонъ, насыл, бир шейлер дуясынъмы? — деп сорай.
— Ёкъ, даа ич бир шей дуймайым,— дей къашкъыр.
Бираз кечкен сонъ, тильки бир даа сорай.
Бу сефер къашкъыр къуванып:
— Бир шейлер чымырдай, балыкълар топлана башладылар гъалиба,— дей.
Тильки:
— Къашкъыр акъай, сен къуйругъынъны даа терендже батыр, балыкъ чокъча сарылыр,— деп огютлей.
Къашкъыр къуйругъыны сувгъа даа терендже батыра.
Бираз тургъан сонъ:
— Тильки, энди яхшы чымырдап башлады, балыкъларны чекип чыкъарсам олмазмы? — деп сорай.
— Ашыкъманъыз, сабыр этинъиз, эки кере къуйрукъ батыргъандже, балыкъларнынъ эписини бир кереден чекип чыкъарырсынъыз,— дей тильки.
Къашкъырнынъ къуйругъы сув ичинде бузлап, къатып къалгъан сонъ, тильки энъкъастан этрафына бакъа да, яйгъара къопарып:
— Вай, къашкъыр акъай, копеклерни артына такъып, авджы келе, тез олунъыз, къачайыкъ, джанымызны къуртарайыкъ,— дей де, дагъ ичине синъип кете.
Олюмден къоркъкъан къашкъыр къачмакъ ичюн не къадар тырышса да, къуйругъы сувда бузлап къалгъанындан къачамай.
Шу арада онынъ къулагъына авлагъан копек сеслери эшитиле.
О, джан аляметинен кученип, чабдырыла.
Амма къуйругъы буз ичинде узюле де къала.
Онынъ агърысына даяналмагъан къашкъыр тилькиге пек яман ачувлана.
— Ах сени, айнеджи тильки, манъа япаджагъынъ бу эдими?
Токъта, мен сени тутарым, о вакъыт эсаплашырмыз,— деп тилькини араштырып кете.
Эгер тапса, тутып озюни ашамагъа къарар бере.
Азмы арай, чокъмы арай, эр алда куньлернинъ биринде тилькини дагъ ичиндеки голь янында расткетире.
— Япаджагъынъ бу эдими, хынзыр? — деп онынъ богъазына япыша.
Тильки, ич бир тюрлю гунясы олмагъан киби:
— Алла, алла къашкъыр акъай, къуйругъынънынъ не къадар балыкъ котереджегини бильмегенинъ меним къабаатыммы?
Пек нефисхор олмагъай эдинъ даа! — дей.
Къашкъыр:
— Екъ, мени алдаттынъ, онынъ ичюн сени ашайджагъым,— дей.
Тильки шаша.
Не япсын, бир айнеджилик этип, къуртулмакъ керек.
О, тюшюнип башлай.
Айнеджилик устасы — тилькиге чокъ тюшюнмек де керек олмай я.
— Меним этимден сен ич бир тюрлю леззет алмазсынъ.
Эйиси, анавы байнынъ багъчасы ичинде яткъан семиз къочкъарны аша, барем тоярсынъ,— дей.
Багъчада яткъан къочкъар дегиль де, балабан бир копек экен.
О, къашкъырны корьгенинен устюне атыла да, шу ерде оны богъып ташлай.
Бойле этип тильки къашкъырдан да къуртула.
Чокъ вакъыт кечкен сонъ, куньлерден бир кунь баарьде тильки озюнинъ эски досту олгъан кирпиге бир даа расткеле.
Эски достлар айрылышкъандан сонъ, озьлерининъ башларына келип кечкен шейлерни айтышалар.
Шу арада, оларнынъ янындаки буюк терекнинъ пытагъына агъызында бир топач ягъ олгъан къаргъа келип къона.
Къаргъа ягъны ашамагъа азырлангъанда, тилькинен кирпини корип къала да, къоркъусындан агъызындаки ягъ топачыны ерге тюшюре.
Тильки де, кирпи де пек ач экенлер.
Экиси де ягъгъа атылалар.
Ягъ топачы кимнинъ оладжагъы акъкъында арада дава чыкъа.
Тильки кене айнеджилик тюшюнмеге башлай.
Тильки:
— Ягъ менимдир! — дей.
Кирпи:
— Ёкъ, ягъ менимдир,— дей.
Давадан бир шей чыкъмайджагъыны анълагъан кирпи:
— Бу бойле олмаз, кимнинъ яшы буюк олса, ягъ онынъ олсун,— дей.
Тильки бунъа разы ола.
— Айса айт, сен къач яшындасынъ? — дей.
— Екъ, башта сен айт,— дей Кирпи.
— Екъ, башта сен айт,— дей бириси.
— Екъ, сен айт,— дей дигери.
— Энъ сонъу, башта тильки айтмагъа разы ола ве гузель тюшюнген сонъ:
— Э... э... достум, мен ер такъыр, кок бакъыр экенде догъдым,— дей.
Кирпи бу сёзлерини эшиткенинен козьлеринден инджи киби яшлар тёкип, агъламагъа башлай.
Тильки онынъ агълагъаныны корип, шаша да:
— Не олды, достум, неге агълайсынъ? — деп сорай.
Кирпи козьлерини сюртип:
— Билесинъми, достум, сен догъгъан вакътынъны айткъанда, меним акъылыма кучюк огълум тюшти, онынъ ичюн агълап йибердим, о да, тамам ер такъыр, кок бакъыр экенде догъгъан эди.
Лякин заваллычыкъ, яшлай ольди де кетти,— дей де ягъ топачыны агъызына кетирип, кейф чатып, ашамагъа башлай.
— Алла рамет эйлесин! — дей тильки кирпининъ агъызына бакъып.
## АКЪЫЛЛЫ КЪЫЗ
Бир ханнынъ огълу озюне къыз къыдырып, ёлгъа чыкъа.
Бир чокъ шеэр ве койлерни кечкен сонъ, кучюджик бир эвнинъ алдында агъач парлап отургъан бир къызны расткетире.
Сорамадан-сокъмадан азбаргъа кире.
Къыз, чагъырылмагъан бу мусафирни корьгенинен:
— Ой, бу къулакъсыз эвнинъ Алла белясыны берсин, —дей.
Хан огълу бу сёзнинъ манасыны анълап оламай, лякин сорап бильмекни озю ичюн ляйыкъсыз бир шей таный.
О, къызнынъ янына барып:
— Бабанъ къайда, ананъ къайда, не пиширесинъ? — деп сорай.
Къыз:
— Бабам ер девирмеге, анам бирни эки этмеге кетти, — дей.
Пиширген ашым беши минер, беши энердир.
Хан огълу бу сёзлернинъ манасыны анълап бильмек ичюн чокъ тюшюнип бакъса да, акъыл кестиралмай ве азбардан чыкъып кетмеге меджбур ола.
Кете-кете, озен янында сабан сюрген бир къартчыкъны раскетире.
Селямлашалар.
Хан огълу эшиткен сёзлерини къартчыкъкъа айта ве маналарыны анълатып бермесини риджа эте.
— Эй, огълум, бойле шейнинъ манасыны да анълап оламадынъмы? — деп кулюмсирей къарт.
— Къыз, сени сынап бакъкъан, сен исе тильсиз эшек киби къулакъларынъны салындырып, агъыз ачып къалгъансынъ.
Динъле!
Къулакъсыз эв — копексиз эв демектир.
Эвде копек олгъанда сен сорамадан-сокъмадан азбаргъа кирмез эдинъ.
Бабасы ер девирмеге, яни сабан сюрмеге кеткен, анасы да бирини эки этмеге, яни эбанайлыкъкъа кеткен.
Беши энер, беши минер дегени де, бакъла шорбасы пиширем демектир.
Бакъла пишеяткъанда, онынъ ярысы энер, ярысы да сув устюне чыкъар.
Сонъ, насыл, анъладынъмы?
Хан огълу шу дередже адий шейлернинъ асылына озь акълынен иришмегенине утанып, ёлуна реван ола.
Козь огюне къызны кетирип тюшюнген сайын, къызгъа муаббети арта.
Хан огълу сарайгъа къайтып кельген сонъ, везирлерден энъ акъыллысы деп эсаплангъан бирини чагъыра да:
— Алтыны не яптынъ? — деп сорай.
Везир, хан огълунынъ къыз алдында шашып къалгъаны киби къулакъларыны салындыра да:
— Насыл алтыны?
Анълап оламайым, ачыкъ айтынъыз, — дей.
— Эй, сени, даа везирлернинъ энъ акъыллысы эсаплана, — дей хан огълу.
Озю исе «Раббиге шукюр, менден де акъылсызлар бар экен», деп къувана.
Сонъ сёзюни девам этип:
— Айды, бойле шейни тюшюнип тапмакъ сенинъ акъыл ишинъ дегиль, бар да фелянча ердеки койлюден сорап биль, о везир олмаса да, санъа баягъы акъыл огрете билир, — дей.
Везир неге огърагъаныны бильмей, ёлгъа чыкъа.
Экинджи куню сабанджы койлюнинъ янына барып токътала.
Агъыз арамакъ макъсадынен:
— Сен алтыны не яптынъ? — деп сорай.
Къарт озюни сыкъмадан, джевабыны такъыштыра:
— Алтыны тарттым, создым, он экиге етиштиралмадым:
дагъларны бувакъ басты, ашагъысына туман чёкти, дегирменим де бозулды, алым пек мушкюль олды, — дей.
Везир бу сёзлернинъ манасыны анъламакъ ичюн чокъ тюшюне, лякин акъыл кестиралмай ве ахыр-сонъу койлюнинъ озюнден сорап бильмеге меджбур ола:
— Къартым, бу сёзлернинъ манасы недир? — дей.
Къарт кулюмсиреп:
— Акъылсызлардан бири де сен экенсинъ де, къардашым,— дей.
— Бойле адий шейлерни анълап оламагъанынъ худжур бир шей.
Ана отькен кунь де тыпкъы сенинъ киби бир анъкъав кельген эди.
Айттым, лякин анъладымы- ёкъмы, бильмейим.
Везир, сёз хан огълу акъкъында кеткенини дуйып, юректен къувана.
«Токъта сен, огълан, мени маскъара эттинъ, мен де сени дубарагъа огъратырым», деп тюшюне.
— Айт, къартым, эр бир сёзюнъиз ичюн беш алтындан тёлерим, истесенъиз, мына пешин беш алтын берейим, —дей.
Къартчыкъ озюне узатылгъан алтын кисенини кери итеп:
— Акъыл базарда сатылып алынгъан бир шей дегильдир,
— дей де, сёзюни девам эте:
— Алтынынъ манасы алты айдыр;
алтыны тарттым, создым, он экиге етиштиралмадым дегеним де, алты ай чалаштым, он экиге етиштиралмадым, демектир.
Дагъларны бувакъ басты дегеним, мына башымнынъ сачлары агъарды, демектир.
Ашагъысына туман чёкти дегеним, козьлерим арув корьмей, туманлы коре башладым демектир.
Эбет де бундан сонъ меним алым мушкюль олмай насыл олсун?
Везир къартчыкънынъ джевапларыны эшитип, шашып къала.
Сагълыкълашкъанда мерагъыны къандырмакъ макъсадынен:
— Къартым, якъынларда сизинъ койге бир яш йигит келип кетмедими? — деп сорай.
— Санъа ошагъан бир матюв келип кеткен эди.
О, меним къызым Теслиенен лаф этмеге ынтылгъан.
Къызнынъ айткъанларындан бир шей анълап оламагъанындан, манъа келип акъыл танышты.
Везир, сарайгъа къайтып келе.
Алгъан джевабыны хан огълуна айта.
Хан огълу везирнинъ якъасыны кене де бошамай:
— О къарткъа бар да, шу койнинъ энъ акъыллы къызынынъ адыны билип кель, — дей.
Везир къопая берил:
— О къызнынъ ады Теслиедир, — дей.
— Я бабасы ким экен?
Везир хан огълуны мыскъыллап:
— Онынъ бабасы сизге акъыл огреткен сабанджы койлюдир, — деп джеваплана.
Хан огълу, утангъанындан, ер ярылса, ернинъ астына кирип кетмек дереджесине келе, ачувлана, везирни айдап йибереджек ола, лякин насыл да олса, озюни эльге ала, бираз тынчлангъан сонъ:
— Мен сени шу къызгъа къудалыкъкъа йиберем, — дей.
— Барып о къызнынъ бабасына айт, къызыны келин этип сарайгъа тюшюрмек истейим.
Эминим, койлю къызы бойле бир теклифке къувана-къувана разылыкъ берир.
Везир кете.
Шу куню сабанджынынъ эвинде къонып, не ичюн кельгенини айта.
Везир:
— Ана, къартлыгъынъда хан огълунынъ къайнатасы оладжакъсынъ, — деп иляве эте.
Къартчыкъ къуванмай, чырайыны сытып, тюшюнджелерге дала.
Сонъ, везирге айланып:
— Къызымдан сорайыкъ, о не десе, шу олур, — дей де къызыны чагъырта.
Къызына хан огълунынъ теклифини бильдире.
Везир:
— Хан огълу даа якъынларда сизинъ эвинъизге келип кеткен эди, сени корип дели-диване олып къалды, — дей.
Къыз, бабасынынъ алдында тиз чёкип:
— Бабай, чокътан ёкъкъа бармам, ёкътан чокъкъа учып барырым, — дей де, эвден чыкъып кете.
Везир къартчыкътан :
— Къызынъыз не айтты, хан огълуна бармагъа разылыкъ бердими? — деп сорай.
Къартчыкъ анълата:
— Къызым: чокътан ёкъкъа бармам деди, яни малы чокъкъа, акъылы ёкъкъа ерге чыкъмам, деди.
Ёкътан чокъкъа учып барырым, деди, яни малы ёкъкъа къуванып ерге тиерим, деди.
Шай этип сабанаджы къызы хан огълунынъ къудасыны къайтарып йибере.
## АРЗЫ КЪЫЗ
Узакъ-узакъ заманда Къырымнынъ ялы боюндаки Мисхор коюнде Абий агъа деген бир адам яшай экен.
Абий агъа сабадан акъшамгъадже озь бостаныны, багъыны, эвчигининъ огюндеки кучючик багъчачыгъыны буюк бир севгинен бакъкъан.
О, эр кеснинъкинден яхшы джыныс мейва етиштирмектен зевкъ ала экен.
Абий агъа эр шейден зияде къара козьлю къызы Арзыны севе, осьтюре, козь бебегинден зияде сакълай экен.
Гузель Арзы узун бойлу, индже белли, къара къашлары чатма-чатма экен.
О озюнинъ зейтун киби ири козьлери, вишне киби дудакълары, нар киби ал янакълары, сыджакъ къанынен озюни эр кеске севдирген.
Мисхор коюнинъ яшлары да, къартлары да Абий агъанынъ азбарындан кечкенде Арзынынъ бабасына озь сайгъыларыны косьтермей кечмей экенлер.
Амма эр кестен зияде Арзынынъ артындан юрген ве онынъ эр адымыны козеткен айнеджи Али баба олгъан.
О, гузель Арзыны биринджи кере ялыдаки чешмеден бакъыр гугюмнен сув алгъан вакъытта корьген.
Али баба Анадолу ялыларындан Мисхоргъа алыш-вериш ичюн сыкъ-сыкъ келип кеткен елькенли гемининъ саиби экен.
Онынъ акъкъында, ялы бою койлеринден дюльбер къызларны хырсызлап, Тюркиеге паша сарайларына сата деген лафлар да айтыла экен.
Арзы къызгъа Мисхорнынъ намлы йигитлеринден бир чокъ къудалар кельселер де, Абий агъа оларны къайтара экен.
Ырызлы Арзы къудалардан сакъланып юре экен.
Даа якъында ялыдаки чешме янында расткетирген шаин бакъышлы, арслан кьыяфетли гаспралы Эмир-Асан адлы йигитни бир кере корьсе де, хатырасындан чыкъармагъан.
Куньлерден бир кунь Эмир-Асан Абий агъанынъ къызына къуда йиберген.
Абий агъа сакъалыны сыйпай-сыйпай, бирбирини севген яшларнынъ гонъюллерини къырмамакъ ичюн, разылыкъ бере.
Той куньлери Абий агъанынъ маалесинде, Мисхор коюнинъ севимли чечеги яшагъан эвге, бутюн кой халкъы топлангъан.
Яшлар къоран тепип, манелер айтышып, явлукъ алып-берише экенлер.
Ал шалий антерисини кийген Арзы келин одасындан чыкъкъан.
Сонъки кере озюнинъ къыйметли чешмесине, онынънен сагълыкълашмакъ ичюн, элине гугюмини алып, башына марамасыны орьтип кеткен.
Арзы чешмеге келип, гугюмни къурна тюбюне къойгъан.
Апансыздан онынъ башы устюнде бир шей къыбырдагъан.
Эки къуветли эль къызнынъ белине сарылгъан.
Арзы аджджы бир сес чыкъаргъан, лякин айдутлар шу дакъкъа агъзыны къапатып, башына чувал кийсеткенлер.
Хаин айдутлар авларыны омузларына атып, догъру гемилерине ашыкъкъанлар.
Оларнынъ ёлбашчысы Али баба олгъан.
Къызынынъ сесини эшиткен Абий агъа той халкъынен бирликте ялыгъа чапып кельгенлер.
Лякин кеч къалгъанлар...
Али бабанынъ елькенли гемиси артыкъ денъиз устюнде чалкъана ве Арзыны узакъ Истанбулгъа алып кете.
Истанбулда бахтсыз Арзыны базаргъа кетирген вакъытта султаннынъ арем агъасы къызны корип пек бегенген.
Султаннынъ эвини зийнетлендирмеге ляйыкъ танып, бир кисе алтын берип алгъан.
Бахтсыз Арзы Ватанына, ана-бабасына, Эмир-Асанына, ялы чешмесине олгъан асретинден сарарьш солгъан.
Оны ич бир шей севиндирмеген, ич бир шей онынъ гонълюни алмагъан.
Бир йыл ичинде олгъан балачыгъы биле оны шенълендирмей.
Бир кунь Арзы балачыгъыны къолуна алып, султан сарайынынъ энъ юксек къуллеси устюне чыкъып, озюни денъизге аткъан...
Шу куньден башлап, йылда бир кере, Арзынынъ чалынмасына бир йыл толгъанда ялыдаки чешменинъ суву номай акъмагъа башлай экен.
Тамам шу саатта Къара денъизнинъ далгъалары ичинден бир денъиз анасы къучагъындаки баласынен чыкъып, чешменинъ янына келе.
Чешмеден сув ичкен сонъ, эллерини, юзюни ювып, козьлерини койге тараф чевирип, терен бир ах чеккен сонъ, денъизге къайта ве далгъалар арасында гъайып олып кете экен.
Арадан бир къач йыл кечкен.
Къарт Абий агъа къааринден вефат эткен.
Эслилер къартайгъан, яшлар эслилер сырасына кечкенлер.
Мисхорлылар эр йыл денъиз анасы къучагъындаки баласынен ялыгъа чыкъкъаныны, чешмеден салкъын сув ичкенини корип, пек къоркъа экенлер, амма онынъ ким экенини бильмей къалалар...
## АРЗЫ ВЕ ГЪАМБЕР
Бир вакъытлар бир падишанынъ Арзы деген къызы олгъан.
О къыз бой-постунынъ тюзгенлиги ве бет-сымасынынъ дюльберлигинен нам чыкъаргъан.
Бу къызны бабасы Темирбек ве анасы Бек Султан джанларындан зияде севелер.
Яман козьлерден сакъынып, оны эки къатлы сарайнынъ айры бир козюнде туталар.
Арзы оськен сайын даа зияде дюльберлеше, чырайы айнынъ он дёртюни анъдыра.
Бу дживан къызнынъ намы тыш мемлекетлерге де даркъай.
Кемалына етишип кельген бу къыз артыкъ янъгъызсырап башлай ве къафестеки къуш киби къайда урунмасыны бильмей.
Бу чагъларында одасынынъ чильтерлери арасындан онынъ козьлерине асма къую башында огърашкъан дызман бир яш чалына.
О исе, хызметчилик япкъан Гъамбер деген корюмли бир яш экен.
О, бутюн вакъыт шу падишанынъ сарайында хызмет эте ве онынъ йылкъыларыны бакъа экен.
Ойнакъ къунан-дёнен айванларны огюне алып, сюрюнен къулан чёллерге айдай, вакъытынен оларны сарай къаршысындаки къуюдан сувара экен.
Гъамбернинъ чевик арекетлери Арзынынъ бакъышларындан къуртулмай, татлы сесли эзгилери исе къулакъларына хош келелер.
Арзы оны динълемеге, йигитнинъ арекетлерини козетмеге севе.
Бойле бир табиий дуйгъунынъ пейда олмасы ичюн сед ве сынъыр деген шей олмай экен.
Гъамбер, хызметчи олса да, Арзынынъ козюне баарь кунешининъ алтында чёллерде осип-ачкъан чечекдай дюльбер ве муляйим олып корюне.
Бу дуйгъуны енъалмагъан къыз хызметкяр къадынны ёллап, Гьамбернинъ къолларынен къуюдан чыкъарылгъан къопкъадан тазе ве салкъын сув алдырта ве оны буюк зевкънен бал-шербет киби иче.
Арзыны сарып алгъан бу дуйгъу яваш-яваш Гъамберге де кече.
Бир кунь хызметкяр къадын къолундаки алтын мешребенен сув алмагъа кельгенде, Гъамбер:
— Вай, джаным анай, балкъ-балкъ эткен мешребеден мен де сув ичер эдим, — дей.
— Ёкъ, — дей хызметкяр къадын. — Арзы дан изин алмайтура бу алтын мешребени кимсенинъ къолуна туттурмагъа джесарет эталмайым.
Къадын Арзыгъа сув кетирип бергенде, Гъамбернинъ деминки истегини бильдире.
Буны эшиткен Арзы:
— Вай, не бар онда, барсын ичсин даа, — деп къаршы чыкъмагъаныны анълата.
Эртесине Гъамбер сув янына йылкъыны айдап кетиргенде, о ерге хызметкяр къадын да келе, Арзы озь мешребесинен онъа сув ичмеге мусааде эткенини айтып, мешребени онъа узата.
Гъамбер мешребени толдурып, сув иче.
Дудакъларыны ондан зорнен ала.
Къадынгъа дуйдурмайып, озь пармагъындаки юзюгини мешребенинъ тюбюне ташлай.
Хызметкяр къадын, мешребени сувнен толдурып, Арзыгъа алып кете.
Арзы сув ичкенде, онынъ тюбюндеки юзюкни эслей.
Гъамбернинъ тюсю деп, оны пармагъына такъа.
Экинджи кересинде исе Арзы да озь пармагъындаки эльмаз таитлы алтын юзюгини мешребенинъ тюбюне ташлап, хызметкяр къадынгъа узата ве салкъын сув кетир, деп эмир бере.
Къадын ич бир шей абайламай.
Къую янында йылкъыларыны суваргъан Гъамбер кене де бу мешребеден сув иче ве ичиндеки юзюкни алып сакълай.
Бойлеликнен, Арзынен Гъамбер арасында эки тарафлы севги багълана.
Къызынынъ гуль киби ачып, дживан чагъына кельгенини корьген Темирбек озюне ляйыкъ ве мунасип бир киев сайламакъ ичюн, чет падишалыкъларгъа хабер ёллай.
Белли бир куньде ханзаделер ве тёрелерден энъ корюмли йигитлернинъ сарайгъа чагъырылгъаныны илян эте.
Озь севдалыгъыны енъалмагъан Гъамбер исе, йылкъыларыны сувармакъ ичюн, къую янына айдап келе ве татлы сеснен йырлай:
Къара тайлар, ала тайлар,
Май тогъайда отлайлар.
Айырма мени Арзы досттан Эй, джаным, Бек Султан!
Гъамбернинъ бу эзгиси Арзынынъ къулакъларына чалына ве юрегинде Гъамберге олгъан севги учкъунлары алевлене.
Арзы бу йылкъыджыгъа аш-сув ве бувулдыкънен къатыкъ кетирген къадын вастасынен, сарайда отькериледжек «киев сайлав» мерасими акъкъында хабер ёллай ве «азырлансын», деп айттыра.
Гъамбер эрте ярыкъ чобанларгъа чапа, олардан бир къой алып соя, этини оларгъа къалдыра, тересини исе озюне ала.
Оларнен урбасыны да денъише.
«Киев сайлав» мерасими оладжакъ куню къыркъ падишалыкътан, мына санъа, деген корюмли йигитлер, янларында къудалары ве векиллеринен бирликте, Темирбекнинъ къоджаман сарайы огюндеки буюк мейданлыкъны толдуралар.
Эвеллери бойле шенъ-шераметлик, оюн-кулькю корьмеген бу мейданлыкътан этрафкъа зурна ве давул сеслери янгъырамагъа башлай.
Мусафирлер къавалты башында сыйлашмакъталар.
Гъамбер исе йылкъы ичинден озюнинъ энъ зияде бегенген атына — къотуртайгъа атланып, шу мерасим ерине келе ве козьге чарпмагъан бир чет ерде беклеп тура.
Арзыгъа озюнинъ мында олгъаныны къамыштан ясалгъан къавалыны чальш бильдире.
Чагъыртылгъан йигитлерге къавалты зияфети биткен арада, Темирбек бу яшларгъа мураджаат этип: — Озюне ишангъан йигитлер сарай огюнден ат устюнде учь кере кечсинлер.
Ким де Арзынынъ козюне арув корюнсе, «алтын алма»ны онъа атаджакъ ве о йигит севги къазанаджакъ.
Ким де «алтын алма»ны манъа кетирсе, киевим де о оладжакъ!
Айды, арекет этинъиз! — дей.
Озьлерине буюк бахт сынагъан бу йигитлер йылтыравукъ ве зийнетли урбалар ичинде, ойнакъ атлар устюнде бирер-бирер сарайнынъ огюнден кечелер.
Лякин бу къыркъ яштан ич бири Арзынынъ козьлерине арув корюнмей, ич олмаса, онынъ юзюнде азачыкъ кулюмсирев алямети догъурмай.
Бу яшлардан ич бири «алтын алма»ны къазанмай.
Йигитлер асабийлешелер ве озьара давалашалар.
Шу арада къотуртайны ойнакълатып, мейдангъа Гъамбер чыкъмасынмы?!.
Арзы онынъ ким олгъаныны шу саат таный, текрар отьмесине биле ёл къалдырмай, бу йигитке «алтын алма»ны багъышлай.
Гъамбер алманы ерге тюшюрмей, авада тутып ала, багъырына баса.
Усть-башы корюмсиз бу йигитнинъ ким олгъаныны кимсе танымай.
Бу вакъианы корьген Темирбек ачувлана.
Къызнынъ анасы Бек Султан бике да козьяшларыны тутып оламай.
Ондай ёкъсул ве онъмайджакънынъ биреви бизим киевимиз оладжакъмы, деп алекет котерелер.
Темирбек исе:
— Тут да кетиринъиз оны манъа!
Энъ къатты джезагъа укюм этеджекмен.
Ким де оны тутып кетирсе, онъа къызымны берем ве яры падишалыгъымны багъышлайым, — деп эмир бере.
Гъамбернинъ пешинден къувмакъ истеселер де, о энди чокътан къулан чёльнинъ бир четине барып етишкен, убаларыны денъиштирип, не бар, не ёкъ, йылкъы пешинден юре.
Оны эльге кечирамайлар.
Бир кунь йылкъы бакъып юргенде, Гъамбернинъ янына юксек къаядан энип бир къартанайчыкъ келе ве:
— Огълум, мына сынъа менден бир наралманен бир нарармут, оларны джойма.
Сенинъ усть-башынъны йылтыратып косьтерирлер.
Къазангъан «алтын алма»нъны пек тут, юзюкни де сакъла.
Башынъа буюк девлет келеджек.
Лякин эр локъманы агъызынъа къапма ве ашама, — деп тенбие эте.
Бу сёзлерни айткъан къартанай кене къаялар арасына синъип кете.
О яшны араштырып тапмакъ ве ким олгъаныны бильме к ичюн, шу орталыкъта айтувлы къурткъаны сарайгъа чагъыралар.
Онъа шу белли олмагъан йигитни тапып, дюнья юзюнден ёкъ этмекни авале этелер.
Къурткъа исе:
— О-о!
Бу айтыладжакъ киби къыйын иш дегиль, — дей.
Къурткъа тюшюне-ташына, сарайда олып кечкен сонъки вакъиаларны башындан сонъуна къадар ольчештире ве, «бу йигит Гъамберден башкъа ич кимсе дегильдир», деген къараргъа келе.
Буны падишагъа бильдирип, о, йылкъыджа яшны гизлиден ольдюрмек чаресини коре.
...Экинджи куню Гьамбернинъ огюне пешкир тёшеп, устюне майгъа къызартылгъан къатламалар, къавурмалар кетерип къоялар.
Къаядан энген къартанайнынъ тенбиесини акълындан чыкъармагъан Гъамбер, оларны ашамагъа джесарет этмей.
Янында тамшана берип тургъан кучелекке бир къатлама бере.
Бу айванчыкъ оны ашагъаны киби, шу ерде юварланып олип къала.
Гъамбер бу ашларнынъ зеэрли хамырдан азырлангъаныны, ве бу иш оны ольдюрмек макъсадынен япылгъаныны, анълай.
Бойлеликнен, къурткъанынъ бу мерамы чул тутмай.
Артыкъ Темирбек шу йылкъыджы яшны узакъ ве ят мемлекетке ёллап ве онынъ ёкълугъындан файдаланып, янъы баштан къудалар чагъырта.
Гъамбер узакъта олса да, бу меселеден хабери ола.
О куню кене де етишип кельмек ве сарай огюндеки мейданда чыкъышта булунмакъ, акъикъий йигитлигини исбат этмек къарарына келе.
Гъамбер сарайгъа бара ве бир талай яшлар ве къудалар кене де азбарны толдургъанларыны коре.
Олар сарай огюнде джильве ве форса сатып юрелер.
Азбардаки о зенгинлер Гъамберни корип мыскъыллай ве, «бу аякъ астында къарышып юрген де ким экен», деп итеклей, оны тепменен ураджакъ олалар.
Буны корьген Арзы: «Онъа тийменъиз!» — деп къычыра ве янындакилерге чевириле де:
— О ким экен, я?
Бир корьсем окюнчли кетмез эдим.
Лякин тек устюндеки урбаларыны денъиштирсин, — дей.
Бу сёзлерни эшиткен ве пек яхшы анълагъан Гъамбер исе:
— Мен урбаларымны атымнынъ янында денъиштирем.
Эгер Арзы мени корьмек истесе, атымнынъ янына кельсин, — деп бильдире.
Арзы озюнинъ бу истегини бильдирип, изин сораткъанда, бабасы:
— Барсын, бакъсын даа...
Санки меним къызымнынъ чуллу-чубурлыгъа бараджагьы бар, — дей.
Арзы атнынъ янына баргъанда, Гъамбер къойнундан наралманен нарармутны чыкъара.
Аман онынъ усть кийимлери йылым-йылым йылтырайлар.
Арзыны да ат устюне ала, къотуртай исе дюльдюль киби учып кете.
Олар чёльнинъ узакъ бир четине келип тюшелер.
Гъамбер севимли атыны отламагъа йибере.
Озю де башыны Арзынынъ тизлерине къойып, бираз юкъламагъа истей ве:
— Меним, севимли достум, бахт йылдызым, эгер мен юкъуда олгъанда, тоз-думан котерип къурткъа келе къойса, сен мынавы ханджернинъ уджлу тарафыны меним кокюсиме догърултып тут, токъал тарафыны исе озюнъе догърулт, — деп тенбиелей.
Къыз исе ернен кокни къаплагъан думанны корьгенде, ханджернинъ уджлу тарафыны озюне тараф тута ве оле.
Юкъудан уянгъан Гъамбер бу этнеджи къурткъанен чокъ тартыша.
Ахыр-сонъу онынъ мийини урып патлатмакътан башкъа чаре тапмай.
Лякин озю де Арзынынъ янында джансыз серилип къала.
Айткъанларына коре, бири-бирине джандан севда бу эки яшнынъ ян-янаша къабирлери устюнде лялелер ве замбакълар ача экен.
Араларында исе, къурткъанынъ мийи тюшкен ерде, балабан бир обур осип чыкъкъан ве Арзынен Гъамберни эбедий бири-биринден айырып тура экен.
## АСАН ОГЪЛУ УСЕИН
Бир заманда бар экен, бир заманда ёкъ экен.
Падишалыкъларнынъ биринде Асан деген адам яшай экен.
Онынъ Усеин деген огълу бар экен.
Усеиннинъ зенааты: дагъдан кийик айванлар авлап, озюне кечиниш чыкъара экен.
Куньлернинъ биринде, эр вакъыттаки киби, Усеин окъуны алып, дагъгъа авджылыкъкъа кете.
Чокъ вакъыт дагъ ичинде долана.
Амма урмагъа бир къуш биле тапмай.
Артыкъ умютини кесип башлагъан вакъытта, бир терекнинъ устюнде мисли корюльмез аджайип къушны корип къала.
Усеин, окънынъ яйыны чекип, къушкъа козьлеп ата ве къанатындан урып яралай.
Къушны урдым беллеп, алмакъ ичюн чапып баргъанда, къуш инсан киби сёйленмеге башлай:
— Эй, мераметли авджы!
Санъа ялварам, мени ольдюрме.
Меним джанымны багъышла, бельки сенинъ бир керегинъе ярарым.
Мен етмиш эки бучукъ тюрлю тиль билем.
Эгер сен мени падишагъа сатсанъ, къаршылыгъына чокъ алтын алырсынъ.
Къушнынъ бойле сёйленгенине Усеин тааджиплене.
О, аджайип къушны алып, догъру падишанынъ сарайына бара.
Падиша къушны корип, онынъ гузеллигине, етмиш эки бучукъ тиль бильгенине айретте къала.
Усеинге къушнынъ агъырлыгъы къадар алтын берип ала.
Озюни де сарайда хызмет ичюн алып къала ве бутюн хызметчилери устюне баш тайин эте.
Арадан азмы, чокъмы вакъыт кече, Усеиннинъ сарайда къазангъан сайгъы ве итибарыны сарай халкъы, везирлер куньлеп, оны падишанынъ козюнден чыкъармагъа чаре арап башлайлар.
Бир кунь везирлерден бири, фурсат тапып, падишанынъ къулагъына:
— Эй, падишам, сен бу къушчыкъкъа агъырлыгъы къадар алтын бердинъ, ич олмаса онынъ эвельки саиби санъа филь тишинден бир сарай ясатсын,— деген.
Бу фикир падишагъа пек хош кельген.
О, Усеинни узурына чагъыртып, онъа филь тишинден бир сарай яптырмасыны эмир эткен.
Эгер яптырмаса, башыны джеллят этеджегини айткъан.
Авджы Усеин падишанынъ бу сёзлерине пек къасеветленген.
Чаре тапмай къанатлы достуна барып, падишанынъ эмирини анълаткъан.
Къуш Усеинге:
— Сен ич де кедерленме, меним мераметли шорбаджым, бу ойле кучь меселе дегиль.
Дагъ ичиндеки гольден бир чокъ филь сюрюлери келип сув ичелер.
Сен падишадан юз къопкъа шарап истеп ал ве шу гольнинъ ичине тёк.
Филлер о шарапны ичкенлери киби, саргъушланып йыкъылырлар.
Сен къыркъ адам алып, оларнынъ тишлерини къырып топларсынъ.
Къырылгъан тишлерден падишагъа истеген сарайыны яптырырсынъ,— деген.
Асан огълу Усеин къушнынъ сёзлерини динълеп, айткъанларыны япа ве озю де къыркъ адамнен чалылар арасына сакъланып, филь сюрюлерининъ кельмесини беклей.
Чокъ вакъыт кечмеден бинълернен филь сюрю-сюрю, гольге янашып, татлы шарап къарышыкъ сувны къана-къана ичкенлер.
Ичип тойгъан сонъ аякъта турмагъа меджаллары къалмайып, ерге йыкъылалар.
Чалылар арасында сакъланып тургъан авджы Усеин озь адамларынен бирликте чыкъып бинълернен фильнинъ къыйметли тишлерини пычып алгъанлар.
Усеин булардан ойле бир сарай яптыргъан ки, оны сейир этмек ичюн узакъ мемлекетлерден биле падишалар кельгенлер.
Бундан сонъ падиша Усеинни даа зияде севген, озюне даа якъын туткъан.
Лякин везирлернинъ козьлеринден даа зияде чыкъкъан.
Куньлернинъ биринде везирлер падишагъа:
— Эй, къараларнынъ, дерьяларнынъ саиби, севгили падишамыз!
Сен дюньянынъ энъ гузель къызларыны озюнъе никях этип алмакъ керексинъ.
Джин падишасынынъ дюнья гузели киби дюльбер къызы бар экен.
Эбет, сен оны озь ареминъе алмакъ керексинъ.
Усеинге эмир этсенъ о, санъа джин падишасынынъ шу къызыны кетире билир.
Хан, везирлернинъ сёзюне къанып, Усеинни узурына чагъыргъан.
Онъа джин падишасынынъ къызыны кетирмекни эмир эткен.
Усеин бунъа эвелькисинден да зияде элем эте, чюнки бу эмирни ич де эда этмек мумкюн дегиль.
Усеин догъру къанатлы достуна барып, меселени анълатмагъа меджбур ола.
— Эй, меним джанымны багъышлагъан къыйметли достум, къасеветленме,— дей онъа къуш.
— Бу иш о бириден къыйынджа, лякин дюньяда чареси тапылмагъан бир шей ёкъ.
Бар падишадан беш юз къантар эт, беш юз къантар бал исте.
Джин падишасына еткенде, елда бир сюрю шаин къушларына расткелирсинъ, оларны бу этнен сыйларсынъ.
Оларгъа бу тарыны сеперсинъ.
Даа о якъкъа кеткен сонъ бинъ балкъурткъа расткелирсинъ.
Оларны да бу балнен тойдурырсынъ.
Усеин падишагъа барып, ондан бу шейлерни истеген.
Падиша онъа беш юз къантар эт, беш юз къантар тары, беш юз къантар бал берген.
Усеин буларнынъ эписини алып, арабаларгъа юклеп, ёлгъа чыкъкъан.
О, джин падишасынынъ къызыны тапып кетирмек ичюн кеткен.
Усеин ёл бою кете ве бир кунь юрген сонъ дагъ ичиндеки аланлыкъ ерде кучюк эвге расткеле.
Ичери киргенинен, анда фурунджынынъ оба-оба къалач пиширгенини коре.
— Достум, бу къадар чокъ къалачны кимге пиширесинъ я? — деп сорай.
— Мында ойле бир адам яшай, бир отурышта бир фурун къалачны ашап тура.
Иште, мен бу къалачларны онъа азырлайым,— дей фурунджы.
Олар бойле лакъырды этип тургъанда, ичериге шу тоймаз эриф сюрип кире.
Усеин онынъ омузыны таптап, къалачларны косьтере ве:
— Аферин, батыр агъа! — дей.
Тоймаз батыр онъа:
— Асыл батыр Асан огълу Усеиндир,— деп джевап бере.
— Асан огълу Усеин дегенлери меним,— дей онъа Усеин.
— Мен джин падишасынынъ къызыны арамагъа кетем.
— Ойле олса, Усеин батыр, мени де ал янынъа.
Меним де санъа бир файдам тие биле,— дей Тоймаз батыр.
Усеин разы ола ве Тоймаз батыр зарланып, эки фурун къалачны тез-тез ашап берабер ёлгъа чыкъалар.
Эки батыр азмы юрелер, чокъмы юрелер, еди кунь, еди гедже ёл юрген сонъ къаршыларына бир батыр даа чыкъа.
Бу батыр бир юмрукънен буюк къаяны тоз-туфан эте экен.
Ойле ура экен ки, эм парчасы он верст узакъкъа атыда экен.
— Аферин, батыр агъа! — деп къычыргъан Усеин онъа.
Дагъ девирген Усеинге айланып:
— Не айтасынъ сен, достум.
Меним батырлыгъым не о?
Батыр дегенде, Асан огълу Усеин батырдыр!
Онъа аферин десенъ де ярашыр,— деген.
Авджы Усеин онъа:
— О сенинъ айттыгъынъ Асан огълу Усеин батырынъ меним.
Биз мына бу Тоймаз батырнен экимиз джин падишасынынъ къызыны арамагъа кетемиз,— деген.
— Ойле исе, мени де озюнъизнен алынъыз,— дей Дагъ девирген батыр.
Бойледже, батырларнынъ учю де ёлгъа чыкъалар.
Азмы кетелер, чокъмы кетелер, еди кунь-еди гедже ёл юрелер.
Секизинджи куню елда бир сюрю шаин къушына расткелелер.
Усеин батыр беш юз къантар этни оларгъа дагъыта ве къушлар этнинъ зерресини биле къалдырмай ашайлар.
Этлерни ашагъан сонъ, шаинлернинъ бейи Усеин батырнынъ омузына келип къона.
— Эй, мераметли адам!
Ашаткъанынъ ичюн тешеккюр этип, санъа бир шаин къанаты багъышлайым.
Эгер бир сыкълетке къалсанъ, бу къанатны учь кере къашларынъа силерсинъ.
Мен къайда олсам да, о дакъкъада тайфамны алып имдаткъа етиширим,— дей о.
Усеин севинч иле шаиннинъ берген къанатыны алып ёлуны девам эте.
Бираз вакъыт даа ёл юрген сонъ къаршыларына бинъ кере бинъден зияде къырмыскъа сюрюси чыкъа.
Усеин оларны токътатып, беш юз къантар тарыны сепе ве къырмыскъалар тарыны бир къалдырмай ашайлар.
Араларындан етекчилери чыкъып:
— Эй, мераметли адам!
Бу къырмыскъа чёпини ал.
Эгер кеткен ёлунъда зорлукъкъа къалсанъ, бу чёпни учь кере къашынънынъ устюне сюртерсинъ.
Мен къайда олсам да, о дакъкъада ярдымгъа етиширим,— дей ве Усеинге кучючик къырмыскъа чёпчигини узата.
Усеин батыр бу чёпчикни алып, ёлуны девам эте.
Азмы кете, чокъмы кете, еди кунь, еди гедже юрелер.
Секизинджи куню къаршыларына бинъ кере бинъден зияде балкъурт сюрюси чыкъа.
Усеин оларгъа беш юз къантар балны бере.
Балкъуртлар балны бир тамчысыны биле къалдырмай ашайлар.
Балкъурт бейи Усеиннинъ къулагъы янына учып келе де:
— Эй, мераметли адам!
Сенден Алла разы олсун!
Бизни балнен сыйлагъанынъ ичюн санъа бу къанатны бахшыш берем.
Меним ярдымым керек олса, оны къашларынъа сюртерсинъ, шу дакъкъада бутюн аскерлеримнен ярдымгъа учып келирим,— дей.
Усеин батыр бу къанатны да алып, аркъадашларынен берабер ёлуны девам эте.
Азмы кете, чокъмы кете.
Еди кунь, еди гедже даа юрелер.
Секизинджи куню джин падишасынынъ сарайына барып чыкъалар.
Усеин батыр падишагьа селям берип, къол къавуштыргъан сонъ:
— Эй, джин мемлекетининъ буюк падишасы!
Мен ер падишасындан сенинъ къызынъа къудалыкъкъа кельдим, дей.
— Пек яхшы, батырлар, хош кельдинъиз, сефа кельдинъиз! — дей джин падишасы.
— Мен онъа къызымны бермеге разым.
Лякин ойле шартнен ки, мен сизге беш меселе беририм, оларны чезип олсанъыз, къызны алырсынъыз.
Чезип оламасанъыз, къабаат озюнъизде олур.
Учюнъизни де къазыкъкъа сапларым, пек къоркъунчлы, агъыр олюмнен олерсинъиз.
Падиша къыркъ къопкъалыкъ чапчакъны косьтерип:
— Биринджи шартым, мына бу чапчакънынъ къатыыны бир нефесте ашап битиреджексинъиз,— дей.
Тоймаз батыр огге чыкъып:
— Бу да ишми!
Мен оны бир отурышта ялынъыз озюм ашарым ве дуймам биле,— дей.
Падиша агъызыны ачып етиштирмей, Тоймаз батыр бир отурышта чапчакънынъ къатыгъыны сюзип ала.
Падиша Тоймаз батырнынъ бу унерине тааджипте къала.
— Эшкъ олсун батыргъа!
Санъа дюньяда аш да етмейджек экен,— деп онынъ омузыны таптай.
— Ойле исе экинджи шартымны динъленъиз,— дей падиша.
— Къаршыдаки къаяны коресинъизми?
Иште, оны андан джояджакъсынъыз.
О къая тургъан ерни тегизлеп, анда богъдай экеджексинъиз.
Дагъ девирген батыр: — Амма да меселе!
Манъа о къаяны девирмек не? — деп, къаягъа бир юмрукъ яндыра ве къая тоз-туфан олып, парчалары он верст узакъкъа атылып кете.
Ерини де аякъларынен тегизлеп, богъдай сачып бере.
Буны корьген падиша:
— Эшкъ олсун пельвангъа!
Амма да такъатынъ бар экен! — деп, Дагъ девиргеннинъ аркъасыны таптай.
Сен бутюн дагъларны да девиреджек экенсинъ.
Айды, сиз эки меселени яхшы чездинъиз.
Учюнджисини чезмек къолай беллейсинъизми?
— Акъшам меним бир тайым олюм алында къатып къалды.
Бугунь акъшамгъа къадар Меккеден земзем сувы кетирип, оны тирильтинъиз,— дей о.
Буны эшиткен батырлар тюшюнджеге далалар.
Меселе керчектен де кучь.
Лякин Усеиннинъ хатирине ёлда шаин къушынынъ берген къанаты тюше.
О, къанатны къоюнындан чыкъарып, учь кере къашына силе.
Шу дакъкъада узакътан сия бир булут киби шаин сюрюси учып келе.
Шаинлер о къадар чокъ экенлер ки, атта кунеш ярыгъы кесилип, орталыкъ къараныкълаша.
Усеин шаинлернинъ бейине Меккеден земзем сувы кетирмек ичюн ярдым сорап риджа эте.
Шаинлер сюрюси шу ерде Меккеде земзем сувы кетирмеге кете.
Олар акъшамгъа къадар агъызларына земзем сувы алып келелер.
Усеин бу сувны чапчакъкъа топлап, къатып къалгъан тайнынъ устюне тёккени киби, тай тирилип тура.
Джин падишасы бу ишни корип, айретте къала ве энди батырлардан къоркъып башлай.
Падиша Усеинге дёртюнджи шартны сёйлей:
— Мына сизге он чувал тары берем.
Буларны сабагъа къадар ич бир янълышсыз сайып чувалларгъа толдураджакъсынъыз,— дей.
Усеин, гъает кучь бу меселени насыл япмалы деп, чокъ тюшюнген, ташынгъан.
Тап сонъу къырмыскъалар етекчиси берген чёпчик хатирине тюше.
Усеин батыр къоюнындан чёпни чыкъарап, къашынынъ устюне сюрте ве шу дакъкъада булут киби олып, къырмыскъалар сюрюси келип чыкъа.
Оларнынъ етекчиси Усеиннинъ огюне келип:
— Эмиринъизге азырым,-дей.
— Эй, къырмыскъалар падишасы, мени бир зорлукътан къуртар,— дей Усеин.
— Джин падишасы бу он чувал тарыны сабагъа къадар сайып чувалларгъа толдурмакъны эмир эте.
Къырмыскъалар тары обасына уджюм этелер ве эписи агъызларына бирер тары алгъанда, ерде бир шей къалмай.
Къырмыскъалар агъызларындаки тарыларны шу ердеки чувалларгъа толдуралар.
Етекчи озь аскерлерининъ сайысыны бильгенинден, он чувалда къач тары олгъаныны айта.
Джин падишасы бу ишке даа зияде шаша.
Энди ортагъа энъ агъыр бешинджи меселени къоя.
— Ярын мен сизге докъуз юз докъсан къыз косьтеририм.
Меним къызым да оларнынъ арасында оладжакъ.
Сен оларнынъ ичинден бир доланышта меним къызымны сечип алсанъ, оны падишанызгъа алып кетерсинъ, сечалмасанъ, бутюн япкъан ишлеринъиз нафиле олур.
Сонъ мен сизни олюмнен джезаларым.
Тюшюнмек ичюн бир гедже муддет берем,— дей Усеинге.
Асан огълу Усеин бу сонъки шартны эда этмек ичюн азмы тюшюнген, чокъмы тюшюнген, сонъ акъылына балкъурт берген къанат тюшкен.
Усеин къоюнындан шу къанатны чыкъарып, учь кере кьашына сюрткен.
Козь юмып ачкъандже, булут киби олып, балкъурт сюрюси кельген.
Вызылтылары къыркъ вёрст ерде эшитиле экен.
Балкъуртлар келип Усеиннинъ къаршысына къоналар.
Оларнынъ бейи:
— Эмир этинъиз, эфендимиз,— деген.
— Эй, балкъуртлар бейи, бизни белядан къуртар,— деп Усеин онъа падишанынъ шартыны анълата.
— Балкъурт бейи онъа:
— Эй, мераметли адам!
Мен санъа севине-севине ярдым этерим.
Лякин бильмейим, меним ордумда падишанынъ къызыны бильген бармы, ёкъмы? — дей.
— Ёкъ, падишамыз, арамызда джин падишасынынъ къызыны бильген ёкътыр,— деп джевап берелер балкъуртлар.
— Ойле исе не япмалы?
— Падишамыз, мени багъышланъыз, сарайымызда меним анам, къарт топал къурт къалды.
О, омюринде чокъ шей корьген, бельки джин падишасынынъ къызыны да корьгендир,— дей балкъуртчыкъ.
— Кетинъиз де, шу дакъкъасы оны омузларынъызгъа къойып алып келинъиз!— деп эмир эте балкъурт бейи.
Балкъуртлар шу саат сарайларына учып кетелер.
Козь юмып ачкъандже къанатларынынъ устюне къойып къарт балкъуртны алып келелер.
Балкъурт бейи ондан:
— Эй, итибарлы къартийимиз!
Сен джин падишасынынъ къызыны таныйсынъмы? — деп сорай.
— Насыл танымайым?
Эбет, таныйым.
Мен чечек-чечектен учып кезгенде джин падишасынынъ къызы чайырда чечек топлай эди,— дей къарт балкъурт.
— Ойле олса, санъа бир риджа.
Ярын джин падишасы, бири-бирине бир тамчы сув киби бенъзеген докъуз юз докъсан докъуз къыз топлайджакъ.
Буларнынъ арасындан сен падишанынъ къызыны сечип, бу батыргъа косьтерип олурсынъмы? — деп сорай балкъурт бейи ондан.
— Не ичюн япалмам? Эбет япарым, падишам.
Мен къызны танып тапкъан сонъ, онынъ башы этрафында учь кере доланыр ве башына къонарым.
Батыр меним корип, къызнынъ элинден тутып алып чыкъар,— деп джевап бере къарт балкъурт.
Эртеси куню сарайнынъ къапылары ачылгъанда, сарай ичинден бири-биринден дюльбер, бири—бирине бир тамчы сув киби бенъзеген, эписи бир дайын кийинген, бир къыяфетте докъуз юз докъсан докъуз къыз чыкъкъан.
Буларнынъ арасындан падишанынъ къызыны Усеин дегиль, дюньяда ич кимсе сечип оламаз эди.
Къарт топал балкъурт сюрюден айырылып чыкъа ве догъру падиша къызынынъ башы устюне учып бара.
Онынъ этрафында учь кере айлана, Усеин балкъуртны корип, шу къызнынъ янына бара ве джебинден явлугъыны чыкъарып, къызнынъ омузы устюне къоя.
Сонъра падишагъа айланып:
— Иште, падишам, сенинъ кїызынъ будыр! — дей.
Джин падишасы отургъан еринде буз-бузлай.
О, озь козьлерине инанмай.
Чюнки бу къадар къызлар арасындан озь къызыны озю биле зорнен танып оладжакъ эди.
Падиша къызынынъ эльден кетеджегине пек яна, кедерлене, лякин не япсын, озю сёз берген.
Падиша сёзю — пейгъамбер сёзю, дегенлер.
Бойледже, батырлар джин падишасыны енъгенлер.
Падиша, артыкъ берген сёзюни ерине кетирмектен башкъа чаре къалмай.
О, алтындан геми яптырып, къызыны ве учь батырны шу гемиге къойып ёлландыра.
Асан огълу Усеин ве аркъадашлары Тоймаз батыр, Дагъ девирген батыр джин падишасынынъ дюнья дюльбери къызыны алып, озь падишаларына келелер.
Геми ялыгъа якъынлашкъанда, падиша озь везирлеринен берабер къыйметли мусафирлерни къаршылап чыкъа.
Олар гемининъ янына кельгенлеринен везирлернинъ эписи бирден копек сыфатына чевирилип авламагъа башлайлар.
Падишанынъ озю исе балабан домузгъа чевирилип юварланмагъа, хырылдамагъа башлай.
Асан огълу Усеин оларнынъ эписини айдап денъизге ташлай.
Джин падишасынынъ къызыны достлары батырларнен берабер сарайгъа алып келе.
Сонъра сарай хызметчилерине буюк зияфет къурунъыз, бутюн халкъны чыгъырынъыз, деп эмир бере.
Асан огълу Усеин къыркъ кунь, къыркъ гедже той япып, джин падишасынынъ къызына эвлене.
Эки батыргъа да сарайдан бирер къыз берип, татлы омюр кечирелер.
## АСКЪЫДЖЫ КЪОКЪЛА
Бир заманда бар экен, бир заманда ёкъ экен, къувурчыкъ сачлы бир къызнынъ озюне бенъзеген пек дюльбер, амма пек де аскъыджы бир къокъласы бар экен.
Бир кунь койде той ола.
Къызчыкъ къокъласыны долап ичине сакълап, озю тойгъа кете.
Тойдан къайтып кельген сонъ, ойнамакъ ичюн долаптан къокъласыны ала.
Бакъса не корьсин.
Къокъласы козьлерини сувландырып агълап отура экен.
Къызчыкъ:
— Кель мында, меним гузель къокълачыгъым мен сени пек сагъындым, неге агълайсынъ? — дей.
Амма къыскъа онъа якъын бармакъ биле истемей.
Онынъ къызчыкъкъа джаны агъыргъан.
— Не ичюн озюнъ тойгъа кеттинъ де, мени алып кетмединъ? — дей къокъла.
% Бир даа баргъанда сени де алып кетерим.
Амма къокъла къызнынъ къабаатыны багъышламай.
О, кене де агъламагъа башлай.
Сонъ къызчыкъ океленип, къокъласына бир шамар ура.
Къокъла агълап-сызлап, бир даа кельмейджек олып чыкъып кете.
Койден тышкъа чыкъа, ёлда онъа бир чобан расткеле.
— Селям алейкум, чобан акъай,— дей.
Чобан:
— Алейкум селям, къокълачыкъ,— дей.
Къокъла:
— Вай, къокълачыкъ деп, хорламасанъыз не ола я? — деп ынджына.
Чобан:
— Айса не дейим я? — деп сорай.
Къокъла:
— Алейкум селям, гузель къокъла, деген олсанъыз, мен сизинъ къызынъыз олур эдим,— дей.
Чобан:
— Вай, айса бильмедим.
Шай айтайым да, кель къызым ол, гузель къокъла,— дей.
— Къокъла:
— Мен сизинъ къызынъыз олсам, манъа не ашатырсынъыз? — деп сорай.
Чобан:
— Не джанынъ истесе оны.
Меним къоюм чокъ, сют, ягъ, эт ашарсынъ.
Санъа, не десенъ оны алырым,— дей.
Къокъла эллерини былаштырмакъ керек оладжагъыны тюшюнип, разы олмай ве сагълыкълашып, озь ёлуны девам эте.
Кете-кете бир туварджыгъа расткеле.
— Селям алейкум, туварджы акъай,— дей.
Туварджы:
— Алейкум селям, къокълачыкъ,— дей.
Къокъла:
— Къокълачыкъ деп, хорламасанъыз не ола я? — деп ынджына.
Туварджы:
— Я не дейим? — дей.
Къокъла:
— Алейкум селям, гузель къокъла, деген олсанъыз, мен сизинъ къызынъыз олур эдим,— дей.
Туварджы:
— Кель, гузель къокъла, меним къызым ол,— дей.
Къокъла къулакъ асмай чыкъып кете.
Кете-кете бир сычангъа расткеле.
Къокъла:
— Селям алейкум, сычан,— дей.
Сычан:
— Алейкум селям, гузель къокъла,— дей.
Къокъла:
— Мен сенинънен бирликте яшасам, манъа не ашатырсынъ? — деп сорай.
Сычан:
— Мен кетер, байларнынъ эвине барыр, башланмагъан бал бардакъларындан ягъ алып келирим.
Биз пек гузель яшармыз,— дей.
Къокъла разы ола.
Сычаннынъ къобасында сычаннен яшап башлайлар.
Бир къач кунь кечкен сонъ, чамашыр ювмакъ керек ола:
Къокъла сычангъа:
— Бир сув олгъан ерге барсакъ, урбаларымызны ювар эдик,— дей.
Сычан:
— Мен бир араба япайым да, арабанен кетермиз,— дей.
Сычан бир серник къутусы, эки бош макъара, тахта парчалары ве чубукълар кетирип, бир арабачыкъ такъыштыра.
Ве кене де:
— Мен екмек ичюн эки къараман огюз кетирейим, сен чамашырларны богъчалап тур,— дей.
О, кетип, эски ве дым эвнинъ тюбюнден эки дане къара къонъуз тутып кетире.
Къамчыны къолуна ала ве къокълагъа:
— Айды, кетир чамашырларны да, отур арабагъа,— дей.
Къокъла арабагъа мине.
Экиси къонъузларны айдап кетелер.
Кете-кете бир авут янына барып токътайлар.
% Сычан бир четтен, къокълагъа:
— Сен бу ерде токътап тур.
Мен шей ювмакъ ичюн къолайлы бир ер бакъайым.
Сен сонъ чамашырларны алып келирсинъ,— деп кете.
Авут кенарында бир тувар изи ичине топлангъан сувны коре.
Ондан даа онъайтлы бир ер тапалмай.
Къокъланы шу ерге чагъыра.
Къокъла келип шейлерини ювып башлай.
Джаны сыкъылгъан сычан:
— Сен бу ерде чамашырларны юватур, мен байларнынъ эвине барып, акъшамлыкъ ашамагъа бир шейлер алып келейим, — деп чыкъып кете.
Сычан кеткен сонъ, къокъла шейлерини юваяткъанда аягъы тайып чамур ичине бата.
Башы да, къоллары да чамургъа чома ве ондан чыкъалмай, багъыра башлай.
О ерден кечеяткъанда эки яш, къокъланынъ сесини эшителер.
— Дюптюз-дюптюз, аякълары шалтыр-шалтыр, бай эвине барсанъыз, сычанны корьсенъиз, гузель къокъла къыркъ къулач чамургъа тюшкен десенъиз! — дей.
Яшлар байнынъ эвине баралар.
Бираз лаф эткен сонъ ёлда эшиткенлерини къонакъбайгъа айталар, лякин ким олгъаныны корьмедик,— дейлер.
Бу вакъыт сычан эв тёшемелеринде юре экен.
Бу лафлардан о ишнинъ асылыны анълай.
Шашкъанындан эв ортасына атылып чыкъа.
Эвдекилер оны корип, эллерине расткельген шейни алып, сычанны ольдюрмек пешине тюшелер.
Сычан чапкъалай, тешик арай.
Бир-эки сипиртки ашагъан сонъ, озюне уфакъ бир тешичик тапып, анда кирип кете.
О, бир шейге бакъмадан, чапа-чапа догъру авут янына бара.
Бакъса не корьсин, къокъланынъ сеси къарылгъан.
Алсыз бир вазиетте чамур ичинде ята.
Сычан къокълагъа якъынджа барып:
— Къолунъны узат, чамурдан чекип чыкъарайым, — дей.
Къокъла узатмай онъа джаны агъыргъаныны айта.
Чюнки чокътан берли багъырыкъласа да сычан кельмеген экен.
Сычан озюнинъ досту къокълагъа ялварувнен:
— Гузель къокъла, къолунъны узат, сени къуртарайым,— дей.
Къокъла кене де сёзюнден таймай:
— Ёкъ узатмам, — дей.
Сычан бир даа ялварып бакъа, амма ич бир чаре тапалмай.
Къокъланынъ бойле япкъанына сычан ачувлана да:
— Ойле олса, гебер де къал, мен кетем, — деп чыкъып кете.
Сёз динълемеген аскъыджы къокъла чамургъа богъула.
## АВДЖЫ ЯШ
Эвлернинъ биринде пек мергин бир авджы кунь атына мине де, авгъа кете.
Авланыгъа орталыкъны къою туман баса.
Яш, о ашкъа бир тарафкъа чыкъып кете.
Афта эджнебий бир мемлекетке барып ете.
Бираз ял алмакъ ичюн атыны тыршавлап йибере, озю де бир чокъракънынъ башында ята.
Азмы ята, чокъмы ята, козьлерини ачып бакъса не корьсин, атынынъ къуйругъынен бир тильки ойнап тура.
Авджы яш аман тюфегини котерип, тилькини атмагъа азырлана.
Бичаре тильки, инсан киби сёйленип:
— Ольдюрме мени, агъам, мен санъа керек олурым, — дей.
Авджы, тюфегини алып, авгъа кете.
Эки дане кийик урып келе.
Бакъса, не корьсин, тильки атны къаравуллап тура.
Авджы, тилькининъ хызметине ляйыкъ къыймет кесип, кийиклернинъ бирини онъа бере, экинджисини атешке къызартып, озю ашай.
Экинджи куню авджы кене авгъа кете.
О, авланып юргенде атнынъ янында бир ач къашкъыр пейда олып, атны ашамагъа азырлана.
Буны корьген тильки:
— Достум къашкъыр, сен не япмакъ истейсинъ шу! — дей.
— Бу айван меним шорбаджымнынъ атыдыр.
Шорбаджым авгъа кеткенде, мен онынъ атыны къаравуллап турам.
Бу хызметим ичюн о манъа эр кунь бир кийик кетире.
Кель, бирликте хызмет этейик, шорбаджым сени де бош къалдырмаз.
Къашкъыр разы ола ве бирликте атны къаравуллайлар.
Авджы, бу кересинде учь кийик урып келе.
Бакъса не корьсин: тилькинен къашкъыр атны къаравуллап туралар.
Авджы, тилькинен къашкъырнынъ хызметине ляйыкъ къыймет кесип, оларгъа бирер дане кийик бере, учюнджисини атешке къызартып, озю ашай.
Учюнджи куню айны ал текрарлана.
Авджы кене авгъа кете.
Лякин о авланып юргенде, атнынъ янында бир аюв пейда олып, аткъа чапкъылмакъ истей.
Буны корьген тилькинен къашкъыр, аювнынъ огюне чыкъалар да:
— Сенинъ япкъанынъ недир шу!-дейлер.
— Бу айван бизим шорбаджымызнынъ атыдыр.
Шорбаджымыз авгъа кеткенде, биз онынъ атыны къаравуллап турамыз.
Бу хызметимиз ичюн о, бизге эр кунь бирер дане кийик бере.
Кель, бирликте хызмет этейик, шорбаджымыз сени де бош этмез.
Аюв разы ола ве бирликте атны къаравуллайлар.
Авджы, бу кересинде дерт кийик урып келе.
Бакъса, не корьсин, тильки, къашкъыр ве аюв атны къаравуллап туралар.
Авджы, тилькинен къашкъыр ве аювнынъ хызметине ляйыкъ къыймет кесип, оларгъа бирер дане кийик бере, дёртюнджисини атешке къызартып, озю ашай.
Дёртюнджи куню авджы авгъа кеткенде атнынъ янында бир арслан пейда олып, атнынъ устюне атыла.
Буны корьген тильки, къашкъыр ве аюв арсланнынъ огюне чыкъалар да:
— Сенинъ япкъанынь недир шу!-дейлер.
-Бу айван бизим шорбаджымызнынъ атыдыр.
Шорбаджымыз авгъа кеткенде, биз онынъ атыны къаравуллап турамыз.
Бу хызметимиз ичюн о, бизге эр кунь бирер кийик бере.
Кель бирликте хызмет этейик, шорбаджымыз сени де бош этмез.
Арслан разы ола ве бирликте атны къаравуллайлар.
Авджы, бу кересинде беш кийик урып, къайтып келе.
Бакъса, не корьсин, тильки, къашкъыр, аюв ве арслан атны къаравуллап тура экенлер.
Авджы бу йыртыджы айванлардан къоркъа башласа да, оларнынъ яхшы хызмет эткенлерини корип, бирер дане кийик бере, бешинджисини атешке къызартып, озю ашай.
Бешинджи куню авджы авгъа кеткенде, атнынъ устюне балабан бир къартал къонып, оны чокъучлап ашамакъ истей.
Буны корьген тильки, къашкъыр, аюв ве арслан къарталны сёгмеге башлайлар:
— Эй сени леш ашагъан арам езит, не япмакъ истейсинъ шу?
Сен атны ашагъандже, биз сенинъ къанатларынъны юлкъып алырмыз, кемиклеринъни сындырып ташлармыз.
Этинъни лешке чевирирмиз.
Бу айван бизим шорбаджымызнынъ атыдыр.
Шорбаджымыз авгъа кеткенде, биз онынъ атыны къаравуллаймыз.
Бу хызметимиз ичюн о, бизге эр кунь бирер дане кийик бере.
Кель, бирликте хызмет этейик, шорбаджымыз сени де бош этмез, леш ашамакъ ерине тазе эт ашарсынъ,— дейлер.
Къартал разы ола ве авадан атны къаравуллай.
Авджы, бу кересинде алты кийик урып, къайтып келе.
Бакъса, не корьсин, тильки, къашкъыр, аюв, арслан ве къартал атны къаравуллап туралар.
Авджы бу йыртыджы айванларнынъ чокълашып кеткенине шашып къалса да, оларнынъ элял хызмет эткенлерини корип, бирер дане кийик бере, алтынджысыны атешке къызартып, озю ашай.
Алтынджы куню авджы авгъа кеткенде, тильки бутюн джанаварларны меджлиске топлап, нутукъ сейлей:
— Урьметли джанаварлар!
Авджы агъамыз бизни эр кунь кийикнен беслей.
Онынъ эйилигине биз де эйиликнен джевап бермек керекмиз.
Лякин бир де-биримизни падиша сайламасакъ ниетимизден бир шей чыкъмаз.
Айтынъыз, кимни падиша косьтермек истейсинъиз! — дей.
Къашкъыр сёз алып:
— Арсланлар даима падиша олып кельгенлер.
Барсын, арслан огълу арслан да бизге падиша олсун, — дей.
Арслан эм къуйругъыны, эм де башыны саллап:
— Ёкъ, менден падиша олмаз, мен пек ачувлым, барып бир шей ола къоймасын, эпинъизни къырып чыкъарым, — дей.
— Аюв падишалар киби салмакълы бир махлюкътыр, барсын, аюв огълу бизге падиша олсун.
Аюв:
— Мен пек къолайсыз ве ахмакъ бир айваным.
Меним падишалыгъым беш кунь чул тутмаз,— дей.
— Эйиси къарталны сайлайыкъ, о, бутюн кунь учып юре, дюньядаки бутюн хаберлерни ве ошеклерни эшите.
Къартал:
— Ёкъ, достларым, менден падиша олмаз,— дей.
— Мен падиша олсам, бутюн падишалыкъ леш сасыр.
Тильки падишалар киби айнеджи бир махлюкътыр, барсын, тильки огълу тильки бизге падиша олсун! — деп багъыра.
Бутюн джанаварлар:
— Барсын, падишамыз тильки огълу, тильки олсун! — деп бир къараргъа келелер.
Бу теклифни чокътан беклеп тургъан тильки:
— Яхшы, мен падиша олурым.
Лякин падишалыкъ этмек ичюн манъа тахт керек.
Аюв, дагъгъа бар да, бир кутюк кетир, онынъ устюне чыкъып, мен озь эмирлеримни беририм,— дей.
Аюв падишадан эмир алгъанынен, табана къувет, чапып кете де балабан бир кутюк юварлатып кетире.
Падиша тильки кутюкнинъ устюне чыкъып:
Джанаварлар бир ань ичинде башына топланалар.
— Авджы агъамызнынъ бизге япкъан эйиликлери ичюн, биз дюньяда энъ дюльбер къызны тапып, оны эвлендирмек керекмиз.
Къана, айтынъыз бакъайым, бир де-бир ерде бойле къыз бармы? — дей тильки.
Аюв:
— Мен бостанларны кезип юрген де пек дюльбер бир бостанджы къызны корьдим,— дей.
— Бу къыз бизим авджы агъамызгъа пек ляйыкъ.
Падиша онынъ теклифинен разы олмайып:
— Сус, салпы аякъ,— дей.
— Бизим авджы агъагъа бостанджы къызы кечмез.
Сёзге къашкъыр чыкъып:
— Мен къойларнынъ этрафында доланып, тамшанып тургъанда одаманнынъ къызыны корип къалдым, пек дюльбер бир къыз.
Авджы агъамызгъа яхшы бир келин ола билир эди,— дей.
Падиша къашкъырнен де разы олмай:
— Сус, ачкозь къашкъыр,— дей.
— Бизим авджы агъагъа одаман къызы да кечмез.
Ниает, сёз къарталгъа бериле.
О:" Мен авеленип учкъанда, падишанынъ гуль багъчасында падиша къызыны корьдим,"— дей.
— Онъа дюнья дюльбери десенъ де ери бар.
Падиша тильки къарталнынъ теклифини бегенип:
— Аферин санъа, къартал, авджы агъа ичюн ляйыкъ бир келин таптынъ,— дей.
— Лякин келинни ким алып келир?
Аюв, еринден атылып тура да:
— Мен кетиририм! — дей.
— Лякин къартал да кетсин, о, манъа ёл косьтерир.
Аювнен къартал келин кетирмеге кетелер.
Тильки, сёзюни девам этип:
— Келинни дагъ ичине тюшюрмезсинъ, эбет, бир эв япып азырламакъ керек.
Эв япмакъны къашкъыр огълу къашкъыргъа ве арслан огълу арслангъа эмир этем.
Тез олунъыз, дагъгъа кетип керестелик агъач кетиринъиз,— дей.
Къашкъырнен арслан кересте кетирип эв япмакъта олгъан арада, аювнен къартал падишанынъ гуль багъчасына барып етелер.
Бу вакъыт падишанынъ къызы, сарай къызларынен берабер, багъча ичинде кезинмекте экен.
Аюв, падиша къызыны къапкъач эте де, артына, огюне бакъмадан, табана къувет берип, къачмагъа башлай.
Сарай къызлары зий-чув олып, даркъашып кетелер ве багъчада олып кечкенлерни падишагъа бильдирелер.
Падиша къызыны араштырмакъ чарелерини коре башлай.
Авджы яш авдан къайтып келе ве янъы ясалгъан бинаны корип тааджиплене.
Падиша тильки, къуйругъыны бура-бура, авджы яшнынъ янына келип теменна эте ве назик бир тильнен:
— Дюньяда энъ дюльбер падиша къызыны эвинъизге келин тюшюрдик,— деп хабер эте.
— Эвге киринъиз бахт-мурадынъызгъа иришинъиз.
Эм, акъикъатен, авджы эв ичине кирсе, не корьсин, дюльберлиги айнынъ он дёрдине бенъзеген бир къыз, башыны асып, сачларыны салындырып, эв ортасында отура.
Къыз, авджы яшны корьгенинен, аякъкъа турып, онъа сарыла да:
— Агъам, мени бу джанаварлардан къуртар,— деп агъламагъа башлай.
Авджы яш озюнинъ къаравулларына джанавар дегенлерине пек яман джаны агъырса да, индемей, падиша къызыны тынчландырып:
— Къоркъманъыз, олар сиз бильген джанварлардан дегильдир,— дей ве мында насыл топлангъанларыны айта.
Олар гедженинъ дер маалине къадар лакъырды этип отуралар, бири-бирини севелер ве омюр-билля бирликте яшамагъа ант этелер.
Ант этелер амма саба танъ атайым деп тургъан бир вакъытта, къартал учып келе де, инсанлар падишасынынъ аскер топлагъаныны, къызыны араштырып тапмакъ ичюн дагъларгъа чыкъмагъа тедарик корьгенини бильдире.
Буны эшиткен падиша тильки:
— Арслан огълу арслан, аюв огълу аюв, къашкъыр огълу къашкъыр, къартал асылы къартал!
Падиша тильки, къуйругъыны бургъалап, сёзге башлай:
— Урьметли достлар!
Бизим севимли авджы агъамыз ве авджы агъамызнынъ севимли къарысы телюке астындалар.
Езиет огълу езиет падиша, аскерлерини топлап, бизге уджюмге азырланмакъта.
Бизлер, ондан эвель давранып, онынъ аскерлерини дарма-дагъын этмек керекмиз.
Арслан огълу арслан, санъа он секизден къыркъ беш яшына къадар арсланлардан къыркъ бинъ аскер топламакъны эмир этем.
Ярын къушлыкъта Джантыкъ къырны къапат!
Арслан, къуйругъыны тиклеп, теменна эте де эмирни беджермек ичюн ёлуна реван ола.
Падиша тильки, аювгъа ишмар этип:
— Аюв огълу аюв,— дей.
— Санъа он секизден къыркъ яшына къадар аювлардан къыркъ бинъ аскер топламакъны эмир этем.
Ярын саба танъ атмаздан Кермен тёпени къапат!
Аюв, берильген эмирни беджермеге даима азыр олгъаныны бильдирип, бир къач керелер улуй да, арсланнынъ пешинден ёлуна реван ола.
Бундан сонъ падиша тильки къашкъыргъа бакъып:
— Къашкъыр огълу къашкъыр, — дей.
— Санъа он секиз яшындан къыркъ яшына къадар къашкъырлардан къыркъ бинъ аскер топламакъны эмир этем.
Ярын саба кунь догъгъанынен Къурбан къуюдересини къапат!
Къашкъыр, душманны къыйыр-чыйыр этеджегини бильдирип, тишлерини гъыджырдата да, ёлуна реван ола.
Ниает падиша тильки, къарталгъа хитап этип:
— Къартал аслы къартал,— дей.
— Санъа да къарталлардан къыркъ бинъ аскер топламакъны эмир этем.
Сен кок юзюнден уджюм этерсинъ.
Къартал, авеленип учып кеткенден сонъра, падиша тильки де топланаджакъ бутюн аскерлернинъ башы оларакъ, ёлуна реван ола.
Авджы яш саба турып бакъса, джанаварлардан ич бири ёкъ.
О, шашып къала: «Энди мени ташлап кетселер керек» деп тюшюне де, «Бу айнеджи тилькининъ иши олмалыдыр» деп, онъа ачувлана.
Тильки исе, бу арада озюнинъ сойакърабалары арасындан къыркъ бинъ дженкявер тильки топлап, гедже къаранлыгъында гизлиден душманнынъ атлы аскерлери арасына сокъулып, бутюн эгер такъымларыны кемирип ташлай.
Саба ачыла.
Душман аскерлери атланмагъа, атларыны арабаларгъа екмеге азырланалар.
Азырланалар амма, бакъсалар, не корьсинлер, бутюн къайышлар кемирилип ташлангьан.
Бу арада кок юзюни къара булут киби къарталлар къаплап ала ве душман аскерлерининъ башына бурчакъ киби таш ягъдыралар.
Орталыкъны тоз-думангъа богъып, Джантыкъ къырындан арслан болюклери келип етелер ве яйгъара къопарып, душман устюне атылалар.
Улувларынен ер-кокни инълетип, Кермен тёпеден аюв болюклери тюшип, оглерине расткельген эр шейни басып-эзип кетелер.
Ниает, Къурбан къую дересинден къашкъыр болюклери пейда олып, душман атлары пешинден къувмагъа башлайлар.
Шай этип, падиша тильки тахтны тутып ала.
Бу джанаварларны корьген инсан падишасы, къоркъусындан юреги патлай да, олип къала.
Бундан сонъ падиша,тильки, арслан огълу арслан, аюв огълу аюв, къашкъыр огълу къашкъыр ве къартал аслы къартал дос-догъру авджы яшкъа баралар.
— Авджы агъамыз, дженкни енъишнен битирдик.
Энди падишалыкъны къабул эт! — дейлер.
Шу куньден сонъ авджы яш падиша ола, къыркъ кунь, къыркъ гедже той-дюгюн этип, падиша къызына эвлене ве падишалыкътаки бутюн халкъны топлап, эписини сыйлай.
Озюнинъ къаравуллары олгъан джанаварларны да унутмай.
Тойдан сонъ бутюн джанаварларны ерли ерлерине къайтарып йибере.
Падиша янында тек бир тильки къала.
Онынъ япкъан буюк хызметлерини козьге алып, онъа сарайда баш везир унваныны берелер.
Бойлеликнен, тильки баш везир олып, авджы яшкъа элинден кельгени къадар падишалыкъны идаре этмеге ярдым бере.
## Айдамакълар къобасы
Къызыл-Таш эфсанеси
Узун къыш акъшамлары оджакътан ель сызгъыргъанда, къутургъан денъиз киби окюргенде, къырымтатарлар оджакъ башында отурып, Къырымнынъ сонъки йигити акъкъында къартларнынъ икяесини динълемеге пек севелер.
Ич бир вакъыт эзильгенлернинъ ве ёкъсулларнынъ джаныны агъырттырмагъан Алим ичюн Къырымнынъ дагълары биле гъурурлангъанлар.
Байлар Алимден, яшындан къоркъкъан киби, къоркъкъанлар.
Бутюн губернияда Алимнен корюшмек и степ, оны ялынъыз бир адам арыштыргъан.
О Къарасувбазарнынъ башы экен.
Айткъанларына коре, онынъ юмругъы теразе фунтлукъларындан да агъыр экен.
Онынъ кескин бакъышындан ер тюбюне сакъланып биле къуртулмакъ мумкюн дегиль экен.
Къырымда токътамадан Алим акъкъында еди йыл лаф кеткен.
Бу йыллар ичинде Алим еди кере къаравуллар къолуна тюшкен ве еди кере де бугъавларны къопараракъ, Таракъташ дагъларына, ногъай чёллерине къачып етиштирген.
Дагъларда, ногъай чёллеринде бутюн яшлыкъ Алимге дост экен.
Халкъ гедже-куньдюз Алланынъ адыны анъып, Алим ни беля дан сакъламасыны истеп, намаз къылгъанлар.
Лякин Алимнинъ башы устюнде къара булутлар асылы тура экенлер.
Акъ сакъаллы акъыллы къартлар тынып турсалар да, буны биле экенлер.
Шу йылы Къырымда корюльмеген сувукълар олгъан.
Факъырлар чекишкен, лякин зенгинлерге де арув олмагьан, чюнки ёллар бою Алимнинъ баскъынджылыгъындан ич биреви аманлыкъ корьмеген.
Алимни чешит ерлерде коре экенлер.
О шеэрлерде пейда ола ве атта Къарасувбазар башына барып, Алимни эльге бермек ичюн озь ярдымыны биле теклиф эткен.
Бу вакъыт башлыкъ Алимге:
— Алим меним элимде олса, санъа юз онлукъ, — деген.
% Алим башлыкъны кулерек:
% «Мына, Алим сенинъ къолунънынъ тюбюне кельди, лякин сен оны тутып оламадынъ», — дей ве аман пенджереден сычраякъ, атына минип, шеэрден чыкъып кеткен.
Артындан атлылар къувгъан, етамагъанлар.
Алимнинъ беяз атында учь танав олып о, токътамадан, учь кунь, учь гедже чапа биле экен.
Алим Таракъташ дагъларында да яшагъан.
Бу вакъыт учь тарафтан къаравуллар чыкъып, бутюн Таракъташ дагъларыны сарып алгъанлар, лякин Алимни тапамагъанлар.
Отуз къаведжиси Алимге хабер этип етиштирген, Алим Къызыл-ташкъа авушкъан.
Анда топракъ тюбюнден кирильген айдамакълар сакълангъан дымлы бир къоба бар экен.
Ама анда Алимнинъ шейлери топракъ тюбюнде сакълы тура экен.
Бу къобанынъ ичинде шифалы сувнен яраларны сагъылткъан ве инсанларнынъ къуветлерини арттыргъан дигер бир къоба даа бар экен.
Мында, Къызыл-ташта, Алим баягъы бир вакъытлар сусып тургъан.
Оны ялынъыз Отуз къаведжиси ве Алимнинъ эльчиси Баттал биле экен.
Баталгъа озь тилини ютмакъ Алимни эльге бермектен къолай экен.
Алим Батталнынъ оксюзчиги Шашнени севе ве бабасынен онъа, кимерде, тюрк феси, кимерде, панлы фес ве кимерде де алтын купелер джибере экен.
Шашне озь достларыны янъы бахшышларны косьтерип, къопая тургъан экен.
Балабан олса, Алим онъа эвленеджегини, бутюн Къызыл-таш хазинесини онъа береджегини айтып юре экен.
Доманака урумнынъ къызы буны эшитип бабасына барып айта.
Бабасы Алимден къоркъа ве оны севмей экен, чюнки къоркъсанъ, эр заман севмейсинъ.
Ондан да гъайры, оларнынъ арасында къан душманлыгъы бар экен: баскъын вакъытында Алим Доманаканынъ тувгъаныны ольдюрген.
О вакъыт Отузда начальник пейда олгъан, джемаатны топлагьан.
О, татарларгъа къыргъый киби бакъып:
— Алим меним элимде олмагъангъа къадар, койден кенаргъа тавукъ, къафестеки гогерджин биле чыкъып къанат салламасын! — де ген.
Шу геджеси ко йде ич бир кимсе юкъламагъан.
Сокъакъта авазлы шайтан той ойнап, багъчалардаки тереклерни сындыргъан, къоркъакъларнынъ къапысыны тыкъ-тыкъ къакъкъан ве кечкенлернинъ устюне сазагъанлы ягъмур киби атылгъан.
Тав къоркъунчлы-къоркъунчлы нефес алгъан, булутлы коктен гурюльдеп ягъгъан ягъмур сель олып Къызыл-таш дересинде бинълердже сув ташкъынлары мейдангъа кетирген.
Бу гедже айдамакълар ич кимсени беклемегенлер, айдамакълар къобасы ичинде янып битеяткъан къорлу атешнинъ башында чекменлерине сарылып юкълагъанлар.
Алим пек сакът юкълай экен.
Санки эр кунь япкъаны киби, бу гедже де шифалы сувны ичеджеги кельген, лякин къоба ичиндеки чокъракълардан сув ерине къан фышкъыра экен.
Джапларнынъ юкъарысындан къара йыланлар къалачланып, саркъып тура экенлер.
Мына олардан бириси, тайгъалакъ ве сувукъ сою, Алимнинъ богъазына сарылып тююмленген.
Бу агъырлыкъкъа даяналмагъан Алим пек яман багъыргъан, козьлерини ачып бакъкъанда, янында озюнинъ коксюден басып, богъазыны сакъып тургъан буюктен-буюк бир адамны корьген.
Алим багъыргъан, лякин юрегининъ астындан къопкъан аджджы онынъ эсини алгъан, Алим бир даа козьлерини ачкъанда, энди озюнинъ ве достларынынъ багълы олгъаныны корьген.
«Селям алейкум Алим, сен манъа мусафирликке кельген эдинъ, амма шимди, коресинъми, мен санъа мусафирликке кельдим», — деп кимдир онынъ энъсеси устюнден сёйленген.
Алимнинъ козьлери огюне бир даа къаранлыкъ чёккен, эси кеткен.
Экинджи сефер эси башына кельгенде энди саба ачылгъан ве оны зембиль устюнде кой сокъагъы бою алып кете экенлер.
Санки бутюн кой олю, койде ич бир джан корюльмей экен.
Эр кес начальникнинъ бакъышындан сакълана экенлер.
Начальник Алимнинъ озюне бакъып, индемеден, санки, бир шейлер сорагъандай олгъан, Алим де бакъышнен джевап берген: «Билем, артыкъ Къырымда йигитлер олмаз!»
Энди уйле вакътында кой идаресининъ янында арабалар устюнде багълангъан айдамакълар ята экен.
Алим де демир зынджырларнен кишенленген.
Онынъ янында къаведжи Баттал ята экен.
Ёлны девам этмек ичюн эр шей азыр олгъанда, Батталнынъ къызы Шашне чапып келе, ве козь яшлар тёкип, ынджынып агълай.
Начальник къызчыкъкъа: «Агълама, тезден бабанъ къайтар», — дей.
Сонъ Алимге бакъаракъ:
— Аз къалды унутаяздым, мен санъа борджлум.
Хатырлайсынъмы, Алим меним элимде олгъан вакъытта санъа юз онлукъ бермеге ишандыргъан эдим.
Шимди Алим меним элимде, пара сенинъдир, — дей.
Алим:
— Оларны шунъа бер, — деп къызчыкъны косьтере.
Арабалар яваштан еринден коче ве бойледже Алимни дагълардан омюрлик алып кетелер.
## АЗИЗНИНЪ ДЮРБЕСИ
Отуз КОЮ ЭФСАНЕСИ
Бу вакъиа бундан учь юз йыл эвель, бельки ондан да чокъ йыллар эвельси олгъандыр.
О вакъыт да шимдики киби яйля бойлап дагъдан сув акъкъан, шимдики киби кой багъчалары ешерген, шимдики киби кой тёрюнде Отузкой джамисининъ минареси юксельгендир.
Ондан эки адым огде, асырлар бою ешерип тургъан къоджаман джевиз терегининъ къаршысында — дере янында аджы Къуртдеденинъ корюмсиз эви тура эди.
Ондан эвель де, ондан сонъ да, койде онынъ киби адалетли адамнынъ олгъаныны не эшиткен ве не де корьгенлер.
Адамлар ич бир вакъыт ондан ялан сёз эшитмегенлер, эм де шу этрафта Къуртдеде гонълюни котермеген, ихтияджыны къандырмагъан адам олмагъан, о эр кеске ярдым элини узаткъан.
Бичаре адамгъа бир локъма отьмек бермектен къачынмагъан ве тапкъан парасына Меккеге барып кельген.
Ёлда ёлджуларнынъ сувсузлыгъыны къандырмакъ ичюн, эки чокъракъны темизлеген, сувыны акъызгъан.
Бойле мукъаддес ишлер ичюн Пейгъамберимиз акъикъатпервер, гунасыз адамларгъа дженнетнинъ къапусыны буюк истекнен ачкъан.
«Азиз адам» деген онъа халкъ ве намазгъа кетмекте олгъан аджыны корьгенде, буюк урьметнен селямлашкъан.
О, баягъы яшта олгъанына бакъмадан, намаз къылмакъ ичюн де болдурмагъан адам киби чевик, къуветли адымларнен кете эди.
Эр кунь дуа окъумакъ ичюн, къартайгъанына бакъмадан, аякълары минаренинъ тик мердивенинден эпкин котериле эди.
Гъалиба, онъа Алланынъ меляикелери ярдым эте эдилер.
Аджы Къуртдеде не къадар къарт олса да, ури къызларыны анъдыргъан дюльбер Раимесини корьгенде, шенъ кулюмсирей эди.
Онынъ башындан шербенти тюшип, къара козьлери иле аджыгъа бакъкъанда, Къуртдеденинъ, чокъракъ сувы киби темиз юрегиндеки ислери гунакяр тюшюнджелернен денъише ве атта озюнинъ садыкъ омюр аркъадашы Гульсюмни унута эди.
Раиме къарткъа назлана, чокътан унутылгъан сёзлерни фысылдай ве чокъ йыллар эвельси олып кечкен аджайып куньлерни тюш киби, хатырлата эди.
Баарь гулюне не ичюн къуванмамакъ керексинъ.
Къыш сувугъындан сонъ ава къызса, ер ешерсе, эльбет, къуванасынъ!
Аджы къартайгъанда баарьни ис эткени ичюн, Мухаммедге даа насыл янъы сёзлернен тешеккюр айтмагъа бильмей эди.
Тюневинки ве бугуньки кунь бири-бирине къошуларакъ, вакъыт тез кече эди.
Бир кунь къарт багъдан къайтып кельди, эвельки шенъ Раимени танымады.
Онынъ дюльбер чересинде терен къайгъы аляметлери корюне, козьлеринде чареси тапылмагъан къасевет окъула эди.
«Раиме, санъа не олды?» — деп тюшюнди къарт, лякин Раиме онъа бир шей айтмады, дудакълары, дерсинъ сыкъылып къалгъанлар.
Гедже дагъ ели эсти ве юкълагъан Къуртдеденинъ къулагъына умютсизликке ве рухий тюшкюнликке огърагъан къадыннынъ сёзлерини алып кельди: «О залымны унут.
Озь севгинъе къайт.
Эм эбедий къайт...
Къарт тезден козьлерини юмаджакъ, мен кене сенинъ къадынынъ, сенинъ нурлу Раименъ олурым...»
Къуртдеде уянды ве яш вуджудны янында тапмады, лякин босагъа устюнде тизлерини эллеринен къучакълап, сонъсыз асретлик, джан сыкъынтысы чеккен яш къадын отура эди.
Танъ агъарып башлады.
Тезден минареден мазин учюнджи кере эзан чагъыраджакъ.
Аджы кимсеге дуйдурмайып, къаралтыдан чыкъты ве Папаз-Тёпеге догъру кетти.
Дагънынъ ортасында бир вакъытларда юнанларнынъ ибадетханеси олгъан ве ялынъыз йыкъынтылар къалгъан ерден, къаягъа догъру тар сокъакъ кете.
Къарт Къуртдеденинъ шу сокъакъ бойлап кеткенини, дагънынъ энъ тёпесине чыкъып яткъаныны, мукъаддес инсаннынъ юзюнден биринджи кере козьяш тыгъырып кеткенини кимсе корьмеди.
Аджы ялан не олгъаныны бильмей эди.
Шимди ялан онынъ янында тура, къою думан киби онынъ къальбини озю яткъан юксек дагъдан айырып тура эди.
О серилип яткъанда, Рухнынъ сесини эшитти ве онъа озь виджданынен джевап берди:
— Барсын, яшлар кене бири-бирине къайтсынлар, къавушсынлар.
Яшлар джоймагъа къоркъкъан шейлерини тапсынлар.
Эгер меним аятым Аллагъа керек олса, Раббим меним дуамны къабул этсин.
Мазин учюнджи кере эзан чагъырды.
Коктен: «Ойле олсун!» — деген седа кельди.
Къартнынъ руху ерден яваш-яваш узакълашты, кокке котерильди.
О вакъыттан берли Отуз коюнде яшагъан къадынлар ве къызлар эвельки севгилерини къайтармакъ истеселер, дагъгъа — мукъаддес Азизнинъ дюрбесине баралар.
## Ашыкъ Гъарип
Бир заманда бир джигит олгъан.
О джигитнинъ де бир анасынен къыз къардашы бар экен.
Куньлерден бир кунь джигит анасына:
— Анам, сен манъа падишанынъ къызыны айттырса, — дей.
Анасы:
— Алла-Алла, балам, неге сандыракълайсынъ, я?
Падиша санъа къызыны берип, сен ким олгъансынъ?! — деп огълунынъ тюшюнджесине тааджипленип куле.
Огълу анасынынъ бу лафларына къулакъ асмай.
— Бар, берсе берир, бермесе бермез, кейф падишанынъ, — дей.
Анасы чаре тапалмай, падишанынъ эвине къудалыкъкъа кете.
Падишанынъ сарайында къудалар ичюн айры бир курсю бар экен, джигитнинъ анасыны да бу курсюге отурталар.
Падиша бу къадыннынъ янына келип:
— Не истегинъ ве не талабынъ бар? — деп сорай.
Къадын:
— Къылыч сизинъ, баш бизим, кельмеге къоркъкъаным киби, айтмагъа да къоркъаман, — деп бир чокъ вакъыт макъсадыны айталмай отура.
Бир талай вакъыт кечкен сонъ, огълу падишанынъ къызына къуда этип ёллагъаныны айта.
Падиша бу лафны эшиткенинен, чырайы бозула, ап-акъ кесиле.
Падиша шу ерден озюнинъ анасына бара да:
— Анам, бир фукъаре къарт озь огълуна меним къызымны айттырып кельген, сен бу ишке насыл бакъасынъ, бу къадыннынъ башыны джеллят этейимми? — деп сорай.
Анасы:
— Ёкъ, балам, ойле иш япма.
«Къызны ким айттырмаз, къымызны да ким ичмез» дегенлер, — деп падишаны тынчландыра.
Падиша бир даа озь анасындан:
— Джеллят эттирмесем, бу къадынгъа не деп джевап берейим? — дей.
Анасы:
— О пек фукъаре олса, сен онъа еди тулуп алтын берсенъ, къызымны берирмен де, еди йыл да муллет деп ёлла, балам, — дей.
Падишанынъ къызы Шахсанем де бу лафларны динълеп тура да, эписини эшите.
Шахсанем:
«Бу ишнинъ астындан насыл чыкъмалы да, Ашыкъ Гъарипке бармалы?» — деп ойгъа дала.
Сонъ арт къапудан чыкъа да, Ашыкъ Гъарипнинъ анасына еди тулуп алтын бере, эки тулуп алтынны да:
«Озюнъе масрафлыкъ», — деп къолуна туттура.
Шай этип къартанайны ёлгъа озгъара.
Падишанынъ бундан хабери олмай.
Къадын алтынларны алып, эвине къайта.
Ёлда кеткенде, гедженинъ бир маалинде бир эвге расткеле.
Эвден ярыкъ чыкъа.
Къартанай:
«Бу эв кимнинъ эви экен?» — деп меракъланып, эвнинъ пенджересинден бакъа.
Бакъса, не корьсин: кок козьлю бир къадын озь акъайынен къавгъалашып отура экен.
Къоджасы:
— Мына, кетиргенинъ бир ёргъаннен бир тёшек дегильми, ал да кет, — деп къадыныны эвден къува.
Буны корьген къадын:
— Бай, меним балам да эвленсе, бойле оладжакътыр, — деп къоркъа да, алтынларны алып кетип, падишанынъ къызына Шахсанемге, къайтарып бере.
Шахсанем бунынъ себебини сорай.
Къадын айтмай.
— Мен озюм чалышыр да топлап берирмен, — дей.
Озь эвине кетмек ичюн аякъ устюне тура.
Падишаннынъ къызы, Ашыкъ Гьарипнинъ анасына:
— Ал сен, ал, бу алтынларны къайдан къазанаджакъсынъ, — деп ялвармагъа башлай.
Къадын сёзинден къайтмай:
— Мен бу къадар алтынны озюм де тапарман, — деп эвине къайта.
Шу арада Ашыкъ Гъарипнинъ озю де келип етише.
Шахсанем бу вакъыт Ашыкъ Гъарипке шу бейитни айта:
Гъарип сенинъ сёзюнъ акъкъа ярамаз,
Озь сёзинде турмагъан, джигит олмаз.
Ашыкъ Гъарип Шахсанемнинъ бойнуна сарылып, агъламагъа башлай.
Бу ерде бири-биринден айырылышып кетелер.
Эвлерине баргъан сонъ, Ашыкъ Гъарип озь анасына шойле яныкълы ашыкъ бейитлери айта:
Джаным анам, кольмегимнинъ кирини сильсе,
Джувып да джувып кольмегимли гуль далына илъсе.
Эр вакъыт гъурбет ильде бир олюм бар десе,
Кетейим, анам, ич эгленмей кетейим.
Анасы:
Кетме де балам, кетме де сен, агълатма мени,
Эгер кетсенъ, къараюзьлю арам эвлят этерим сени.
Кетме, Гъарип, кетме сен, ёллар чамур,
Сенинъ багърынъ неге къатты, санки демир.
Ашыкъ Гъарип, анасынынъ айткъанларына ич де разы олмай.
О вакъыт анасы:
— Кет, Гъарибим, сагълыкъ иле къайтырсынъ, — деп йырлай, эм агълай.
Ашыкъ Гъарип шу ерден анасынен сагълыкълашып, Альп шеэрине кете.
Альп шеэриндеки бир къарт къаведжининъ къавесине барып токътала.
— Бабалыкъ, сизде къаве тюкянлары пек уф акъ экен, лякин кене де мен бу къаведе ятып турар эдим, — дей.
Къарт бунъа разы олмай:
— Меним оладжагъы беш дане муштерим бар, сен мында ятсанъ, сонъ олар да кельмей башларлар, — деп джевап бере.
Ашыкъ Гъарип бу къарткъа:
— Къарт, сен муштери акъкъында ич де хавф этме, мен санъа бинълернен муштери тапарман,— дей.
Сазыны элине алып, йырламагъа башлай.
Ашыкъ Гъарипнинъ сесини эшиткен бутюн падишалар, везирлер къавеге толалар.
Отурмагъа ер олмагъанындан, къаве алдында ине ташламагъа биле ер къалмай.
Шай этип, Ашыкъ Гьарип бир къач куньлер ичерсинде чокътан-чокъ пара къазана.
Бутюн падишалыкъкъа онынъ намы кете.
Ашыкъ Рьарип бу шеэрде пек буюк къаве ача, ятакъханелер яптыра.
Ашыкъ Гъарипнинъ анда экенини падишанынъ къызы Шахсанем де эшите.
Бир оджа вастасынен Ашыкъ Гъарипни озь янына алмакъ истей.
Куньлерден бир кунь оджа, Шахсанемге нишан бермекни теклиф эте, лякин Шахсанем:
— Меним озь нишанлым бар, сен оны манъа къуртарып бермелисинъ, — дей.
Оджа Шахсанемнинъ нишанлысынен меракъланып башлай.
Шахсанемден онынъ адыны сорай, Шахсанем буны ич де айтмай.
Шойле деп йырлай:
Еди йылдыр, меним ярем гъайыптыр,
Яремнинъ адыны айтсам санъа, айыптыр, —
лякин кене де озь-озюни тутамай:
— Меним яремнинъ ады Ашыкъ Гъариптир, — дей.
Шу ерден оджа Альп шеэрине кете.
Анда энъ буюк бир къавеге бара да:
— Мында Ашыкъ Гъарип деген киши бармы? — деп сорай.
О арада Ашыкъ Гъарипнинъ озю чыкъа да:
— Мен Ашыкъ Гъарибим, — дей.
Бу оджа Ашыкъ Гъарипке:
— Мен сенинъ ананъны, къардашынъны ве нишанлынъны да корьдим, олар санъа селям ёлладылар, — дей.
Шу арада Ашыкъ Гъарип сазыны элине ала да:
Авадан учкъан турнамыдыр, къазмыдыр?
Сен кельгенде, бизим иллер язмыдыр?
Джаным, оджа, насыл корьдинъ сен оны? — деп йырлай.
Оджа:
Авадан учкъан,
турна дегиль, къаз эди,
Мен кельгенде, сизинъ иллер яз эди.
Назлы синълинъ келин дегиль, къыз эди,
Агълар, сызлар корьдим Гъарип яренъни, — деп йырлай.
Оджа шимди Ашыкъ Гъарипни бираз абдырата:
«Сенинъ нишанлынъны башкъасына нишанлагъанлар, сен мындан тез къайт», — дей.
Ашыкъ Гъарип:
— Мен къайтыр эдим, амма мында да шойле бир иш олды,— деп озь башына кельген бир алны оджагъа айта.
— Куньлерден бир кунь, падишанынъ бири манъа озь къызыны теклиф этти, мен оны истемедим.
Ойле олса, мен къолумны опь, деп теклиф этти.
Мен оны янълышлыкънен опип алдым, шимди бу олгъан ишни анълаштырып кетмесек, меним виджданым бу ишни къабул этмез, — дей.
Оджа:
— Ойле олса, айды падишагъа барып, ишни анълатайыкъ,— дей.
Ашыкъ Гъарипни падишанынъ эвине алып кете.
Падишагъа меселени айтып анълаталар.
Падиша бу ишке пек яман ачувланып, Ашыкъ Гъарипни къапата.
Оджа бу ишке бакъып туралмай, башкъа падишаларнынъ аскерлерини джыйып кетире ве Ашыкъ Гъарипни андан къуртарып алып къайта.
Падишалар Ашыкъ Гъарипке:
— Сен кетмезден эвель бизге тюркю йырласа, — деп ялваралар.
Ашыкъ Гъарип бунъа разы ола:
Джигит олгъан озь сырыны гизлесин,
Джигерини кебап этип тузласын.
Дели гонъюль силясыны излесин,
Кельсин о, деп сымарламаз яр мени,
Альп шеэринден, джаным оджа ал мени, — деп йырлай.
О ерде Ашыкъ Гъарипке энъ дюльбер джуйрюклерден олгъан бир чал джуйрюкни берелер.
Ашыкъ Гъарип бу чал джуйрюкни мине, Шахсанемге кийимликнинъ эйисинден-эйисини бахшыш этмек ичюн сатып ала.
Къайнанасына, къайнатасына да бир такъым бахшышлар ала.
Алгъан шейлери де дюньяда энъ эий шейлер экен.
Ашыкъ Гъарип озюнен берабер эки торба алтын да ала.
Бундан башкъа еди тулуп алтын да Альп шеэринде къала.
Бу алтынлар аля бугунь даа сакълы тура, дейлер.
Ашыкъ Гъарип еди йыл бу шеэрде омюр эткен, Альп шеэрине йырлар айткъан, халкълар оны пек севгенлер.
Шеэр халкъынен сагълыкълашып чыкъаджакъта, о Альп шеэри акъкъында шойле йырлай:
Санъа дерлер Арабистан,
Чевре чети багъ ве бостан.
Кельди манъа яр хабери,
Кетем энди, Альп шеэри.
Мен ашадым отъмегинъни,
Узакълардан эшитирим хаберинъни.
Дей де, атына минип, кийик къулан олып, чаптырып кете.
Кете-кете бир вакъыт аты сувсузлыкътан янып оле.
Ашыкъ Гъарип даа кечиледжек ёлуны эсап этип бакъа, тамам бир йыллыкъ джурюледжек ёл къалгъан экен.
Ашыкъ Гьарипнинъ алы пек мушкюллеше.
Тамам къыркъ куньден сонъ да севгилисининъ тою оладжакъ экен.
Не япаджагъыны бильмей.
«Ольсем, бундан хайырлы», — дей.
Ёлда буюк бир акъар сувгъа расткеле.
Бир къаянынъ устюне чыкъа да, андан озюни сувгъа атаджакъ ола.
Амма бу арада бир темир кок атлы адам кечип бараятыр экен:
«Бу адам кечсин де, озюмни сонъ атарман», — деп токътала.
Бу атлы исе догъру онъа келе.
Селям берип, онынъ янында токътай.
О Ашыкъ Гъариптен:
— Къайда кетесинъ? — деп сорай.
Ашыкъ Гъарип къайда кеткенини айтмай.
Атлы:
— Айды, мин атыма, кетейик, — деп Ашыкъ Гъарипни озь артына отуртып, алып кете.
Ач козюнъни, юм козюнъни, олар келеджек ерине келелер.
О киши Ашыкъ Гъарипни ерге тюшюрип ташлай да, сонъ:
— Къайда бараджакъсынъ? — деп сорай.
Ашыкъ Гъарип къайда бараджагъыны кене де гизлей.
Атлы, Хыдырнеби экен, ондан себеп, Ашыкъ Гъарипнинъ къайда бараджагъыны биле.
— Сен ялан айтма, — дей.
— Агьлай, агьлай сенинъ ананънынъ козьлери кёрлангъан, онынъ ичюн, меним атымнынъ арт аягъындан балчыкъ алып, онынъ козьлерине якъсанъ, шифа олур, — дей.
О ерден Хыдырнеби атына минип кете.
Бираз кеткен сонъ Ашыкъ Гъарипнинъ эви янындаки чешмеден сув ичмек ичюн токътала.
Шу арада Ашыкъ Гъарипнинъ къыз къардашы чыкъа да, Хыдырнебиге сув бермейджек ола.
Хыдырнеби:
— Къызым, сен бу ишни манъа япма, мен сенинъ Ашыкъ Гъарип агъанъны корьдим, тезден келеджек, — дей.
Къыз шаша, шашмалай, севинмеге башлай.
— Сиз меним агъамны къайдан билесинъиз, сиз оны къайда корьдинъиз? — деп сорай.
Хыдырнеби ишни олгъаны киби анълата.
Къыз буюк бир урьметнен Хыдырнебиге сув берип, эвлерине къайта да, бу хаберни анасына айта.
Анасы огълу Ашыкъ Гъарипни дёрт козьнен беклей.
Бир вакъыттан сонъ Ашыкъ Гъарип келе, лякин ич бир кимсе оны танымай озю де Ашыкъ Гъарип олгъаныны айтмай.
Еди йылдан берли о бус-бутюн тюрленген.
Ашыкъ Гъарип эвнинъ бир кошесине яваш-яваш озь тоюнынъ пердесини къурмагъа башлай.
Ашыкъ Гъарипнинъ анасы пердени тутып бакъа да:
— Вай, балам, бу сенинъ перденъ меним огълумнынъ пердесине не къадар ошай я? — деп сорай.
Ашыкъ Гъарип:
— Къартанай, мен еди йыл бир ерде Ашыкъ Гъарипнен бирге тур дым, онынъ ичюн онынъ пердесининъ не киби экенини билемен, — деп джевап бере.
Ашыкъ Гъарип анасына шу йырларны йырламагъа башлай:
Саба намазыны Альп шеэринде къылдым,
Уйле намазыны Акъчокъракъта къылдым,
Экинди намазыны Сокъур чешмеде къылдым,
Акъшам намазыны да озь ханемде къылдым.
Хыдырнеби атына минип де кельдим,
Мен Гъарипмен, мен Ашыкъман, эй, анам, — дей.
Анасы бу йырны динълеген сонъ:
— Вай, балам, — деп огълунынъ бойнуна сарыла.
Ашыкъ Гъарип къолундаки бир авуч балчыкъны анасынынъ козьлерине якъа.
Анасынынъ козьлери ачылып кете, эвелькиси киби козьлери коре башлай, олар кийине-къушана да, тойгъа кетелер.
Падиша къызынынъ тою девам эте.
Ашыкъ Гъарипнинъ урбаларынынъ яхшылыгъына бакъып, оны киббарлар янына кирсетеджек олалар.
Ашыкъ Гъарип:
— Ёкъ, мен мында киббарлар арасына кирмек истемеймен, сиз мени чыплакъбаджакълар янына кирсетинъиз, — дей.
Бундан сонъ Ашыкъ Гъарипни чыплакъ баджакъларнынъ янына алып кирелер.
Анда Ашыкъ Гъарипни Дели Меметтен башкъа ич бир кимсе танымай экен.
Ашыкъ Гъарип, Дели Меметнен берабер агълашып, сызлашып корюше, аманлыкъ, эсенлик сорашалар.
Бираз отургъандан сонъ Дели Мемет:
«Эй, мусафир, бизге бир саз чалса», — деп саз кетире.
Халкъ оларгъа къулакъ асмай, озь башларына лакъырды этип туралар.
Ашыкъ Гъарип:
— Ёкъ, мен бу дакъкъада ич бир шей чаламам, юрегим пек яныкълы, мен шимди саз чалсам — дагълар, ташлар агълар, — дей.
Дели Мемет не япа-япа, Ашыкъ Гъарипке сазыны чалдыра.
Олар къонакъ одасындан чыкъып, падишанынъ сарайына кетелер.
Къыркъ къат перде артындан Шахсанем отура экен.
Ашыкъ Гъарип, сазыны чалып, шойле деп йырлай:
Ашыкъ Гъарип алды сазны элине,
Дюзем берди пердесининъ телине,
Кене еттим дюлъбернинъ дюгюнине,
Ал дувакъ астындан гизлиден бакъасынъ.
«Гъарибим ольди», — деп дюгюн япасынъ,
Ольмеди, кельди кене сенинъ Гъарибинъ.
Бу дакъкъада, Шахсанем, Ашыкъ Гъарипни таный.
Эки ашыкъ бир-бирине сарылышып, агълашалар.
Бу арада Ашыкъ Гъарип:
Саба намазыны Альп шеэринде къылдым,
Уйле намазыны Акъчокъракъта къылдым,
Экинди намазыны Сокъур чешмеде къылдым,
Акъшам намазыны озь ханемде къылдым, — деп йырлай.
Бу вакъыт Шахсанемнинъ нишанлысы да пенджереден бакъып, ишнинъ аслыны анълай ве Ашыкъ Гъарипнинъ янына келе.
Ашыкъ Гъарип:
— Я сен кимсинъ? — дей.
Бу арада Дели Мемет:
«Киев олмакъ пешинден джуре», — деп яшкъа бир шамар ура.
Киевнинъ башы-козю айланып, ерге йыкъыла.
Шу арада Ашыкъ Гъарипни падишанынъ къызына киев кирсетелер.
Ашыкъ Гъарипнинъ къыз къардашыны да Дели Меметке берелер.
Ашыкъ Гъарип Шахсанемге кетирген кийимлерини бере.
Оны тамам еди кунь кийиндире.
Асрет-асретине къавуша.
## БАХТ АРАЙЫДЖЫЛАР
Бу пек чокъ заманлар эвельси олып кечкен вакъиа олгъанына бакъмадан акъикъатен де олдымы, ёкъмы, шимди айтмакъ кучь, амма, койлернинъ биринде учь йигит, учь дост яшагъан экен.
Олар чокъусы кой сакинлери киби, пек фукъаре экенлер.
Араларында энъ яш сою пек эмексевер ве чокъ пара къазанып, эки ат, эки огюз, эки сыгъыр сатын алмакъ, эв къурмакъ арз эткен олса, къалгъан эки досту ёлдан алтын ве къыйметли ташларнен толу киселерни тапып, койлеринде энъ зенгин ве намлы адамлар олмакъны арз эте экенлер.
Шу эки йигит ёлларында алтын ве къыйметли ташчыкъларнен толу киселерни тапмагъан сонъ, озьлерине къысмет ве бахт араштырмакъ ниетинен дюньяны доланмакъ къарарына кельгенлер.
Учюнджи, энъ яш союны, къандырмакъ ичюн чокъ тырышкъанлар, ниает, о да разы олгъан.
Арадан азмы, чокъмы вакъыт кечкен, чокъ мемлекетлерни айланып, чокъ диярларны корьгенлер, куньлернинъ биринде исе буюк бир шеэрге келип чыкъкъанлар.
Ёлларында биринджи расткельген къавеге кирип, къалгъан параларына бирер фильджанчыкъ къаве сымарлагъанлар, бираз раатлангъан сонъ исе бахт ве къысмет акъкъында лаф этип башлагъанлар.
— Эй, достчыкъларым, — деген араларындан энъ буюги, — бу мемлекетнинъ падишасы пек зенгин, деп айталар.
Мукъаддес девенинъ бу огълу мени мусафирликке чагъырып: «Билем, Али, сен пек, фукъаресинъ.
Менден бахшыш оларакъ мына бу къыйметли ташларнен толу кисени ве бу атны санъа багъышламагъа истейим.
Бунынъ киби атны бутюн падишалыгъымда башкъа тапмазсынъ!» — деген олса эди.
Кисени алып, аткъа минер де бир къач куньден сонъ эвимде олур эдим!
Экинджиси достуны дикъкъатнен динълеген сонъ, шойле деген:
— Бу делибаш мени сарайына чагъыртып: «Эй, Османнынъ огълу, хазинемден санъа бир торба алтын ве аремимден яш эсиремни санъа багъышлайым.
Ал да, эвинъе къайт!» — деген олса, не олур эди.
Учюнджиси, араларында энъ яш сою, кулюмсиреген де, шойле деген:
— Дюньяда бу энъ къызгъаныч шакал сизинъ истеклеринъизни ерине кетиреджегине инанасынъызмы?!
Учь достнынъ бу мемлекет падишасынынъ ярамай бир адети олгъанындан хаберлери ёкъ экен.
Падиша исе усьтюне адий эснаф урбасыны кийип, шеэрни кезинмеге, хызметкярлары онынъ акъкъында нелер айткъанларыны динълемеге севе экен.
Иште, оларнынъ бахтсызлыкъларына, шу куню де падиша везиринен берабер шу къаведе, къомшу къона башында отурып, къаве иче, бахт арайыджыларнынъ лафларыны динълей экенлер.
Эртеси куню сарай бекчилерининъ эмири оларны тапып, шойле деген:
— Падишамыз мемлекетине учь задекян эджнебий кельгенини эшиткен ве онынъ мусафирченлигини ред этмеменъизни риджа эте.
Достларнынъ уйкенлери къоркъкъанларындан къалтырап башласалар да, зенгин олмакъ истеклери пек буюк олгъанындан учюнджи достларыны да къандырып, бекчилернинъ эмри артындан мазлум олып кеткенлер.
Падиша оларны къабул эткен, мусафирченлигини косьтеререк, шойле деген:
— Боллугъым акъкъында эшиткен олсанъыз керек, узакътан кельген мусафирлерим, сиз менден не алмагъа истейсинъиз?
Достларнынъ уйкени шойле деген:
— Эй, мусульманларнынъ эмири!
Биз фукъаре адамлармыз, диярымыздаки яшайышымыз пек агъыр олды, шунынъ ичюн де бахт арап, сизинъ мубарек падишалыгъынъызгъа кельдик.
Мен мукъаддес къолунъыздан къыйметли ташларнен толу кисени ве ель киби чапкъан атны бахшыш алмакъ истер эдим...
— Я тюневин къаведе бу бахшышынъны алмакъ истеген адамны насыл адландырдынъ? — деп сорагъан падиша.
— Гуналарны багъышламакъ — эмирлернинъ такъдири, — ялварды достлардан уйкени, падишанынъ аякъларына йыкъылып. — Мераметли олунъыз, аджынъыз мени, мен сизге мукъаддес девенинъ огълу дедим.
— Беринъиз онъа истегенини, — эмир эткен падиша.
Соруджыгъа къыйметли ташларнен толу кисени ве падишанынъ атханесинден яхшы, Арабистандан кетирильген атны кетирип бергенлер.
— Я сен не истейсинъ? — деп сорагъан падиша экинджисинден.
— Эй, падишаларнынъ улусы!
Алла-Тааля манъа эв, садыкъ къадын бермеди.
Сизден бир кисе алтыннен, дюльбер къулларынъызнынъ бирисини сорамакъ истер эдим...
— Истегенинъни алырсынъ, амма башта тюневин къаведе мени насыл адландыргъанынъны айтырсынъ!
— Мераметлигинъ боллугъынъдан да арткъач олсун! — ялваргъан соруджы. — Алидженап гъадабынънынъ къыгъылчымлары манъа токъунмасынлар.
Мен сизге Делибаш дедим.
Алла-Тааля манъа бу ахмакълыгъымны багъышласын!
— Беринъиз онъа истегенини, — эмир эткен падиша.
Учь достнынъ экинджисине алтын толу торбанен падишанынъ ареминден къыз ве атта даа бир атны кетирип бергенлер.
— Энди менден бахшыш сорамагъа сенинъ невбетинъ кельди, — деп мураджаат эткен падиша учюнджи досткъа. — Санъа да дегерли бахшыш бермек керек, гъалиба.
— Манъа сизден бир шей керекмей, — деген йигит дегерликнен.
— Етти, утанмаз быралкъы! — багъыргъан падиша. — Арам аякъларынъа юз таякъ урулмасы акъкъында арз этесинъ, гъалиба!
Истегенинъни алырсынъ!
Падишанынъ хызметкярлары йигитни тутып сюйреп алып кеткенлер ве табанларына юз таякъ ургъанлар.
Учь дост шеэр къапысындан чыкъып кеткенлер.
Биринджиси Арабистандан кетирильген ат устюнде, къойнунда къыйметли ташларнен толу кисенен.
Экинджиси де ат усьтюнде, огюнде дюльбер къыз, янбашындан асылгъан торбанынъ ичинде исе алтынлар чынъылдай.
Учюнджиси исе вуджудында падишанынъ зенгин бахшышыны алып кетерек, зорнен адым ата.
Уйкени кучюк достуны аджыгъан да, атындан тюшип усьтюне яралы достуны отурткъан.
Озю исе янында, атны югенинден тутып кеткен.
Падиша башыны огюнде эгмеге истемеген йигиттен ахтыманыны алгъан олса да, тынчланмагъан, къатты юрекли падишанынъ гъадабы сёнмеген.
Эдждатларынынъ адетлери мусафирни шеэр сынъырларында ольдюрмеге имкян бермегенлер.
О, бекчилернинъ бирисини чагъырып, ёлджуларнынъ артындан етмеге эмир эткен.
— Шеэримизнинъ къапысы артында учь ёлджуны корерсинъ: экиси ат устюнде, учюнджиси исе джаяв кете.
Оны етип, ольдюрирсинъ!
Бекчи, ат усьтюне минип, ёлджулар артындан ёлгъа чыкъкъан.
Шеэрден чыкъкъанынен оларны еткен ве ат янында джаяв кеткеннинъ башыны къылычынен кескен.
— Мына санъа падишанынъ бахшышы, — деген кучюги достунынъ къабири усьтюне таш парчасыны ерлештиререк.
Бекчи исе сарайгъа къайтып, падишагьа эмирини эда эткени акъкъында бильдирген.
Лякин падиша ольдюрмеге истеген адамы ерине башкъасы эляк олгъаныны анълагъан.
— Не гунасы бар, — деп кульген падиша, — бар да, кене артларындан етип, ат усьтюнде янъгьыз, янында къызсыз кеткен союны ольдюр! — деп эмир эткен.
Бекчи кене ёлджуларнынъ артындан ёлгъа чыкъкъан.
Достлар исе баягъы ёл кечкен сонъ атлары болдургъанларыны дуйып, бираз токъталгъанлар.
— Къыз азчыкъ сенинъ атынъ усьтюнде отурсынъ, — деген. — Атым ёрулды, бираз раатлансын.
Олар энди ёлларыны девам эткенлер, артларындан бекчи еткен де, ат усьтюнде янъгъыз олгъан атлыны къылычынен урып, башыны кескен ве кери айланып кеткен.
— Падиша мераметининъ сынъыры ёкъ экен...— мугъайып айткъан кучюги, достуны къабирге къояракъ.
Бойледже, олар къызнен берабер ёлларыны девам эткенлер.
Кунь къонып башлагъан, энди геджелемек ичюн ер араштырмакъ керек олгъан.
Ёлджулар ёлдан бираз авлакъта бир къобаны корьгенлер ве онъа кирип, ятмагъа тедарик корьгенлер.
Гедженинъ бир маалинде йигит юкъу арасы насылдыр фысылды эшитип, уянгъан: «Чыкъар мени мындан, мерхаметли ёлджу...» Йигит яткъан еринден аякъкъа атылып тургъан — сес-солукъ ёкъ.
Кене ятаджакъ олып, энди башыны ташкъа таяндыргъанынен, кене фысылды!
Йигит таш устюне яйдыргъан кийизни четке чекип, къулагъыны ташкъа тийдирген ве фысылды таш ичинден чыкъкъаныны анълагъан.
Йигит, ташны къоба ичинден тышкъа чыкъарып, къаягъа атып, экиге сындыргъан.
Шу ань таш ичинден пармакъ буюклюгинде бир адамчыкъ чыкъкъан ве йигитнинъ козю алдында бир тирсек къадар оськен.
— Я сен кимсинъ? — тааджипленип сорагъан йигит. — Сени бу таш ичине ким сакълап къойды?
— Меним адым Кичкене.
Адамларгъа ярамайлыкъ япмагъа имкян бермегеним ичюн къарт Джин мени тылсымлады, — деген Кичкене. — Мени эсирликтен азат эткенинъ ичюн сагъ ол!
Таш ичинде пек чокъ вакъыт отургъаным ве тылсымларнынъ чокъусыны унуткъаным.
Амма бириси акълымда къалды.
Шунынъ ичюн энъ буюк истегинъни ерине кетире билем!
Йигит бираз тюшюнген сонъ, шойле деген:
— Бу мемлекетнинъ падишасы саба юкъусындан уянса, кузьгюге бакъкъанда, озюнинъ юзю ерине узун къулакълы къатырны корьгенини истейим...
Кичкене къолларыны бири-бирине ышкълагъан, усьтьлерине уфюрген ве насылдыр тылсымлы сёзлерни фысылдагъан.
Шу ань къоллары арасында атешчик алевленген де, сёнген.
— Истегинъни ерине кетирдим, — деген Кичкене ве козьден гъайып олгъан.
Йигит исе къызнен берабер эвине къайткъан, бутюн алтынлары ве ташларыны учь тенъ къысымгъа больген, экисини достларынынъ ана-бабаларына алып кетип берген.
Озь къысымына исе эв къургъан, озюнен берабер кетирген къызгъа эвленген, топракъ сатын алгъан ве багъча асрап башлагъан, богъдай осьтюрген, балкъурт асрап, бал чыкъаргъан.
Куньлернинъ биринде оларнынъ коюне якъын шеэрге мал сатын алмакъ ичюн базаргъа баргъан, анда бир базиргяннен таныш олгъан.
Шу базиргян къомшу мемлекетте яшай экен.
Йигит падиша акъкъында сорагъан.
Базиргян исе шойле джевап берген:
— Эки йыл эвельси падишамыз гъайып олды!
Айткъанларына коре, кимдир узакъ дагъда онъа таштан юксек бир къале къургъан ве гъарез падишаны анда тута экен.
Падишанынъ башы гъадабындан джанавар башына чевирильген, козьлери атеш киби парылдай, башында исе бойнузлары ве къатыр къулакълары бар.
Йигит Кичкенени миннетдарлыкънен хатырлап, кулюмсиреген.
## БЕШСАЛКЪЫМ БЕЙ
Яш бир чобан озь эвининъ огюнде юзюм кутюги отурта.
Бир къач йылдан сонъ бу кутюкнинъ устюнде бир салкъым юзюм пейда ола.
Лякин юзюм салкъымы пишейим деп тургъанда, насылдыр бир джанавар оны ашап кете.
Экинджи йылы кутюкте эки салкъым юзюм пейда ола.
Лякин юзюмлерни кене де джанавар ашай.
Бир къач йыллар шай текрарлана.
Бешинджи йылы дегенде, кутюкте беш салкъым юзюм пейда ола.
— Энди бу йыл ягъма ёкъ, джанаварны мытлакъа тутарым, — деп чобан геджелери кутюк башында къаравул ята.
Юзюм салкъымлары алтын киби сарарып, кемалына келеяткъан бир вакъытта ымпыс-тымпыс юрип, Тильки келе ве башыны узатып, юзюмлерни ашамагъа азырлана.
Азырлана амма, Тилькининъ келеяткъаныны дуйгъан чобан, оны аман къуйругъындан къапычлай, бир къач керелер авагъа котериги ерге шыпыртып ура.
— Чобан агъа, этме-эйлеме, меним де санъа бир эйилигим олур, — деп инсан тилинен ялвармагъа башлай.
— Менден не истесенъ исте, эписини япарым, тек мени ольдюрме.
Тилькининъ инсанджасына сёйленгенине шашкъан чобан:
— Яхшы, Тильки акъай, джанынъны сакъламагъа разым, амма бунынъ къаршылыгъына манъа падиша къызыны алып берирсинъ, — дей.
— Лякин акъылда тут: башкъа тилькилер киби айнеджилик япып, мени алдатмакъ истесенъ, мен сени кене тутар да, теринъден чекмениме якъа япарым, къафа тасынъны да кутюк устюне къоярым.
— Меним сёзюм — сёздир, — дей Тильки акъай.
% — Мен асылзаде тилькилерденим.
Айткъанымны япарым, амма бу эйилигим ичюн кутюктеки юзюмлерни де эр йыл мен ашарым.
Чобан бутюн бу айтылгъанларнен разы олып, Тильки акъайны бошатып йибере.
Тильки исе, бир баш олып, догъру падишанынъ сарайына кете ве къапы бекчилерине:
— Мен дюньянынъ энъ зенгинлеринден бири олгъан Бешсалкъым бейден падишанынъ къызына къуда олып кельдим.
Падиша азретлерине хабер этинъиз мени къабул этсин, — дей
Падиша, бу хаберни эшиткенинен, Тильки акъайны къабул этмеге азыр олгъаныны бильдире.
Тильки акъай исе, дёрт букленип падишагьа теменна эте ве тилини балландырып, нуткъыны башлай:
— Эй, падишаларнынъ падишасы!
Мени сизинъ узурынъызгъа Бешсалкъым бей ёллады.
Зенгинликте дюнья юзюнде акъраны олмагъан бу адам, къызынъызны къадын этип алмакъ истей.
Бейимнинъ байлыкъларынынъ сынъыры олмагъаны киби, зенгинлигининъ де эсабы ёкъ.
Девелерининъ сайысы къыркъ бинъдир, эшеклери элли бинъдир, атлары алтмыш бинъдир, къойлары етмиш бинъдир, эчкилери исе, беш йылдан берли сайып турсалар да, шу куньгедже сонъуна чыкъамадылар.
Алтын ве кумюшлерини сорама, олар чувал-чувал олып ахырда туралар.
Эй, падишам, Бешсалкъым бейнинъ зенгинликлерини айтмакъ ичюн ай ве йыллар да азлыкъ этер.
Падиша Тильки акъайнынъ баллы сёзлерини дикъкъатнен динълеп, шойле джевап бере:
— Яхшы.
Бешсалкъым бейге къызымны бермеге разым ве лякин бу йигит тойдан эвель озюнинъ батырлыгъыны косьтермек керек.
Бар, бейинъе айт, ачкозь девни тутып, еди башыны да кесип, манъа алып кельсин.
Бу дев мемлекетимизге аман бермей ве гедже-куньдюз бизлерни раатсызлап тура.
— Яхшы, падишам, арасы учь кунь биле кечмез, девнинъ еди башы да сарайгъа кетирилир, — деп Тильки акъай эвге къайтып кете.
Ёлда Тильки акъайнынъ огюне копеклеринен авгъа кетеяткъан бир авджы расткеле.
Тильки акъай дубарадан къуртулайым, деп аман къоба ичине кирип кете.
Кире, амма копек урювлери эп якъынлашмакъта.
Тильки акъай джаныны сакъламакъ ичюн артыны-огюне бакъмадан къоба бойлап кетебере.
Азмы кете, чокъмы кете, бир даа бакъса не корьсин, падишанынъ айткъан анавы еди башлы деви къобаны толдурып ятмакъта экен.
Дев еди башы устюндеки козьлерини Тильки акъайгъа тикип:
— А-а, озь аякъларынънен юрип кельдинъми? — деп, еди агъызнен бир вакъытта окюрип-сызгъырып, аякъкъа тура.
— Чокъ яхшы, чокъ яхшы, къарным ачыкъкъан эди, шимди мен сени...
Дев, бу сёзлерни айтып, Тильки акъайны къуйругъынен сарып ала да, яваш-яваш агъызына кетире.
Къалтырап къалгъан Тильки акъай:
— Эй, къоркъунчлы джанаварлар падишасы Сенинъ де сонъки кунюнъ етти.
Эджелинъ сени беклеп тура.
Мен санъа хабер кетирдим.
Олюмден къуртулмакъ даа кеч дегиль.
Бираз къуйругъымны бошат да, айтаджагъымны айтайым.
Шимди мени динълемесенъ, сонъ кеч олур, — дей.
Бу сёзлерни эшиткен дев, неге огърагъаныны бильмейип, аман къуйругъыны бошай.
— Тез ол, айт, насыл олюмдир, мени ким ольдюрмек истей?
— Падиша азретлери мемлекетиндеки бутюн аскерлерини топлап, сенинъ ерасты сарайынъны сарып алды.
Сени ольдюрмек ве эбедиен сенден къуртулмакъ истей.
Мына шимди бу аскерлер озьлерининъ кескин балта ве сюнгюлеринен къобагъа киреджеклер ве сенинъ еди башынъны да кесип, падишагьа алып бараджакълар.
Падиша азретлери сенинь башларынъны сарай аддында къазыкъларгъа отуртып къояджакъ.
Тез ол, вакъыт кечирме, гизлен.
— Акъыл бер, сен акъыллы бир айвансынъ, къайда сакъланайым? — дей дев.
— Къайда деп тургъанынъ не я?
Фуруннынъ ичине кир, нефес алма, къыбырданма, онынъ ичинден сени кимсе тапамаз.
Дев, Тильки акъайнынъ сёзюне уйып, фуруннынъ ичине кире, Тильки акъай исе, девни гизлегенден олып, фуруннынъ агъызыны тобаннен толдура да, алевлетип йибере.
Дев, тютюнге богъулып, яткъан еринде олип, джайылып къала.
Тильки акъай кене ёлуна реван ола.
Ёлда расткельген туджджарларгъа Бешсалкъым бейнинъ зенгинликлерини макътай, онынъ эвинде мусафир олгъанларгъа чувал-чувал алтын багъышлагъаныны айта.
Ёл бою макътавларыны сачып, ниает Тильки акъай чобаннынъ эвине къайтып келе.
— Шорбаджым!
Аваленъни ерине кетирдим: падиша азретлери къызыны санъа бермеге разы олды, лякин тойдан эвель ерасты падишасы девнинъ еди башыны ве терисини алып кельменъни эмир этти.
— Э-э, Тильки акъай, бойле бир ишни беджермеге меним меджалым етерми?
— Шорбаджым!
Бу о къадар зор бир иш дегильдир.
Мен ярдым этерим.
Лякин, мен ольген сонъ, меним джеседимни ач шакаларгъа ташламайджагъынъа ант эт, сёз бер.
— Тильки акъай, сен ольген сонъ сенинъ джесединъни алтын къафеске къойып, сарайда озь одамнынъ тёпесине асып тутаджагъыма ант этем, сёз берем.
— Айса къыркъ деве ве бир де балта алып меним пешиме тюш! — дей Тильки.
Чобан, къыркъ деве ве бир де балта алып, Тильки акъайнынъ пешине тюше.
Бара, бара девнинъ къобасына барып кирелер.
Къобанынъ ичи кесек-кесек алтын ве кумюш парчаларынен, чешит тюрлю къыйметли ташларнен толу экен.
Отуз докъуз девеге алтын юклеселер де, къобадаки алтынлар кене эксильмей.
— Энди, шорбаджы, балтанен пычагъынъны ал да, фурунгъа кир, девнинъ башларыны кесип, терисини сыдырып ал.
Къоркъма, дев озюнинъ арам джаныны энди чокътан теслим этти.
Чобан, девнинъ еди башыны кесип, терисини сыдырып, ала да, буларны къыркъынджы девеге юклей, сонъ девелерни айдап, падишанынъ сарайына келелер.
Падиша, алтын юклю девелерни ве къоркъунч девнинъ башларынен терисини корип, Бешсалкъым бейнинъ зенгинлигине ве батырлыгъына шашып къала.
Оны озь киеви ве вариси, деп илян эте.
Бутюн падишалыкъта къыркъ кунь, къыркъ гедже той-дюгюн чалына.
Ич кимсеге белли олмагъан чобан, падишалыкъта баш везир ола.
Бешсалкъым бей, деп намы бутюн мемлекетке даркъай.
Арадан бир къач йыл кече.
Бешсалкъым бей озюне буюк эйиликлер япкъан Тильки акъайны текмиль эсинден чыкъара.
Тильки акъайнынъ бунъа джаны агъырып, Бешсалкъым бейни сынап бакъмакъ истей.
Ымпыс-тымпыс сарай азбарына сокъулып, падиша одасынынъ пенджереси алдында джайылып ята: дерсинъ олип къалгъан!
Падишанынъ хызметкярлары бу, хаберни деръал падишагъа бильдирелер.
О исе:
— Не бакъып къалдынъыз?
Тез ол, шу сасыкъ джесетни чёплюкке атынъыз! — деп эмир бере.
Тильки акъайны къуйругъындан тутып, чёплюк обасы ичине кетирип аталар.
Аталар, амма Тильки акъай экинджи куню сабасы кене падишанынъ пенджереси алдында джайылып ята.
Бу хаберни эшиткен падиша:
— Бу не маразнынъ тилькиси, сасымагъа башкъа бир ер тапмадымы? — дей. — Тез ол, шу сасыкъ, джесетни ач шакалларгъа ташланъыз, бир даа оны козюм корьмесин.
Тильки акъайны къуйругъындан тутып, орман ичине атсалар да, учюнджи куню сабасы кене падишанынъ пенджереси алдында пейда олып, джайылып ята.
Энди учюнджи кере айны бир хаберни эшиткен падиша пек яман ачувланып:
— Тез ол, бу сасыкъ лешни алынъыз да, терен бир чукъургъа комюнъиз! — дей.
% — Эгер о, меним пенджерем алдында бир даа пейда олса, эм тилькини, эм де сизни къуюгъа ташлатып, устюнъизни ташнен къапаттырырым.
Падиша, бу сёзлерни айтмакъта олгъан арада, Тильки акъай джанланып, эки аягъы устю не тура да:
— Эй, чобан огълу чобан! — дей.
% — Берген сёзюнъни унуттынъмы?
Ольген сонъ мени алтын къафесте тутаджакъ сен дегильми эдинъ?
Эйиликке къаршылыгъынъ кемликми?
Чобан эдинъ, кене де чобан олып къал! — дей.
Тильки акъай бу сёзлерни айта да, гъайып олып кете.
Бир ань ичинде сарай чобаннынъ эвине чевириле.
Бешсалкъым бей де кене эвельки киби чобан олып къала.
## БИР КЪАШЫКЪ ТУЗ
Бир заманда бар экен, бир заманда ёкъ экен, бир падишанынъ учь къызы бар экен.
Куньлернинъ биринде падиша озюнинъ энъ буюк къызыны чагъырткъан да, ондан:
— Къызым, сен мени не къадар севесинъ? — деп сорагъан.
Къызы бабасына:
— Баба, мен сизни бир дюнья къадар севем, — деген.
Эртеси куню падиша ортанджы кьызына да айны шу суальны берген.
— Мен сизни бутюн дюньядан да зияде севем, — деп джевап берген ортанджысы.
Падиша учюнджи куню энь кучюк къызындан сорагъан:
— Къызым, я сен мени не къадар севесинъ?
— Бабачыгъым, мен сизни бир къашыкъ туз къадар севем, — деп джеваплангъан кучюк къызы.
Падиша энъ севимли къызынынъ джевабыны эшитип, онъа пек джаны агъыргъан ве ачувлангъан.
О, озюнинъ везирине:
— Саба сарайгъа биринджи ким де тиленип кельсе, кучюк къызымны онъа беринъиз! — деп эмир эткен.
Эртеси куню сабадан падишанынъ сарайы огюнде бир йигит пейда олгъан.
Къызны меджбур этип, онъа бергенлер.
Бойледже, йигит къызны озь эвине алып кельген.
Къыз йигитке бир алтын берген де онъа:
— Базардан ашамагъа бир шейлер алып кель, — деген.
Йигит онынъ айткъаны киби япкъан.
Бундан сонъ олар яхшы бир эв къургъанлар ве муаббет яшап башлагъанлар.
Оларнынъ бир огъланлары олгъан.
Бала бираз буюген сонъ сарайгъа, къартбабасына къатнап башлагъан.
Бир кунь о, къартбабасына шойле деген:
— Къартбаба!
Мен сизге пек чокъ келем, я сиз бизге не ичюн ич кельмейсинъиз?
Падиша торунынынъ сёзюне тааджипленип, онъа:
— Сиз мени мусафир этип оламазсынъыз, — деген.
— Чюнки манъа, эвинъизге везирлерим, аскерлеримнен берабер бармакъ керек оладжакъ.
Бала эвге келип, къартбабасы не деген олса, эписини анасына айткъан.
Анасы исе огълуна:
— Къартбабанъа барып айт, о не къадар адамнен кельсе кельсин, оларнынъ эписи мемнюн олып къайтырлар, — деп тенбиелеген.
Падиша торунындан къызынынъ теклифини эшитип, оларнынъ эвине бармагъа разы олгъан.
Къызы бабасынынъ келеджек кунюне къыркъ тюрлю емек пишире.
Емеклернинъ отуз докъузыны пек лезетли азырлагъан, къыркъынджысыны исе тузсыз пиширген.
Падиша келип отургъанынен, онынъ огюне шу тузсыз пиширильген ашны кетирип къойгъанлар.
Падиша ондан бир къашыкъ къапкъанынен, къашыгъыны софра усьтюне ташлагьан.
Бу арада одада къызы пейда олгъан.
— Баба, не ичюн ашкъа буюрмайсынъыз? — деп сорагъан.
Падиша къызына:
— Не, сен мени масхара этмек ичюн чагъырдынъмы? — дей.
Къызы исе озюни сыкъмадан:
— Не ичюн бойле дейсинъиз? — деген.
— Мен сизни аслы да масхара этмек истемедим, аксине, сизге бир къашыкъ тузнынъ къыйметини анълатмакъ истедим.
Шундан сонъ падиша озюнинъ янълышыны анълап, къызындан афу сорагъан ве буюк той япкъан.
## Джанлы къаялар
__Эфсане__
Багъчасарай этрафындаки Къарыл деген койде Земине адлы бир къадын яшай эди.
Земиненинъ Шерифе адлы бирден-бир къызы бар эди.
Земине къызыны джандан зияде севе эди.
Эр кунь саба сачларыны орьгенде, ана къызчыгъыны энъ татлы сёзлернен охшай эди.
Халкъ арасында «ананынъ севгиси баладан эвель догъып, ана ольген сонъ да севгиси къала» деп, нафиле айтылмагъан.
Вакъыт кечкен сайын къызчыкъ осьти, буюди ве дюльберлернинъ дюльбери олып къалды.
Эвлери янындан кечип кеткен йигитлер ондан козьлерини айырып оламай эдилер.
Къомшу койде Топал-бей деген бир зенгин яшай эди.
Бойле ад онъа топал ве пек чиркин олып догъгъаны ичюн берильген эди.
Иште, Шерифенинъ дюльберлиги акъкъында Топал-бей де эшитип къала.
Эшиткен сонъ исе бу дюльбер къызны озюне къадын этип алмакъ истей.
Куньлернинъ биринде Топал-бей Къарыл койге хызметкяры Мустафаны ёллап, Земиненинъ къызы керчектен де айтылгъаны киби дюльбер олгъанына эмин олмакъ истей.
Мустафа койге кете, Земиненинъ эвини тапып, исар артында къызны корьгенде, санки дерсинъ, аякълары ер ичине кирип кеткен.
Еринден къыбырдап оламай.
Акъшам олгъан сонъ Шерифе анасына:
— Аначыгъым, мен бугунь пек къоркътым.
Эвимиз янына танымагъан бир адам келип токътады ве чокъ вакъыт манъа бакъып турды.
Бакъышыны ич де бегенмедим.
Къомшумыз, бу адам Топал-бейнинъ хызметчиси олгъаныны ве бей бизге къуда йибереджек олгъандыр, деп айтты.
— Къоркъма, къызым.
Олмайджакъ шейге раатсызланма, къарылгъачым.
Мен сени бу ярамаз, зулум Топал-бейге ич бир вакъыт бермем...
Сени коюмиздеки энъ дюльбер, энъ мерхаметли, энъ акъыллы йигитке акъайгъа берерим.
Анасынынъ охшавы — тынчыкъ авада бирден эскен ельчик киби, Шерифени тынчландырды.
Лякин Мустафа кене къайтты ве Земинени ёлда корип:
— Бейим акъкъында къызынъа ярамай шейлер айта экенсинъ, деп эшиттим.
О киби дюльберге яш фукъаре дегиль де, оны къорчалай, айбетлей биледжек зенгин бир акъай керек.
Къызынъ йипеклерде, алтынлар ичинде юреджек.
Он хызметкяры оладжакъ, татлы пахлавалар ашап, шербет ичеджек.
Земине эвине гъает теляшлы алда къайткъан олса да, къызына дуйдурмай, оны юкъламагъа яткъызып, янына отура, дюльберлигине бакъып-бакъып тоялмай.
Шерифе татлы юкъуда экен, амма сабагъа якъын худжур бир тюш корип уяна.
Халкъ арасында исе сабагъа якъын корюльген тюш илле олып чыкъа экен, деген инам бар.
Шерифе исе тюшюнде мына не коре: онынънен анасы артындан нефретли Топал-бей къувалай, олар анасынен берабер бар кучьлерини топлап, къачалар, бей исе эп якъынлаша.
Мына-мына оларны тутаджакъ.
Ана-бала къаялар янына келип токътайлар ве оларгъа мерхаметсиз Топал-бейден сакъламаларыны риджа этелер.
Къаялар оларнынъ риджаларыны эшитип, ана-баланы аджыйлар ве ташкъа чевирелер...
Иште, Шерифе бойле тюш коре...
Саба ачылгъанынен, олар кимдир къапыларыны бар кучьнен къакъкъаныны эшителер.
Бу яхшылыкъкъа дегиль эди.
Топал-бейнинъ ёллагъан къудасы кельген.
Земине къуданы къувып йибере, экинджи куню исе Топал-бейнинъ озю садыкъ хызметкярларынен берабер келип чыкъа.
Земинени татлы сёзлернен, зенгин бахшышларнен къандырмагъа тырыша, лякин ана айткъанындан къайтмай.
Топал-бей ачувлана, къадын огюнде къамчысыны саллап:
— Тюшюнмек ичюн бир кунь берем, — дей. — Эгер акъылынъны топламасанъ, озюнъден корь.
Озюнънинъ де, къызынънынъ да кореджегинъиз бар.
Топал-бей атына минип, кете.
Ана-бала исе агълап къалалар.
Кимге барсынлар, белялары акъкъында кимлерге айтсынлар?
Эр шейге къадыр олгъан бейге къолуны ким котерип олур?
Саба, Земине азбаргъа чыкъа, ёлгъа бакъа, анда тоз думаныны коре.
Топал-бей ве онынъ хызметкярлары ат ойнатып кельгенлерини анълай.
Земине эвге чапып кире ве:
— Не япайыкъ энди, къызым?— деп сорай.
Шерифе къоркъудан къатып къала.
Земине къызыны къолундан тутып эвинден чыкъып, къачмагъа башлайлар.
Эвлеринден дереге тараф, йылан изи киби, бир сокъакъчыкъ бар эди.
Иште, олар анда чапып кетелер.
Топал-бей къадынлар къайда къачып кеткенлерини анълагъанынен, оларнынъ артындан къувалай.
Ана-бала, къоркъудан къалтырай-къалтырай, къаялар артында гизленелер.
Топал-бей исе атыны югенинден чекип, бирден токътатып:
— Яхшылыкънен озюнъиз чыкъынъыз, мени ачувлатманъыз! Сакъланманъыз! — деп багъыра.
Бей бу сёзлерни нафиле айтты.
Къадын миллети зайыф олса да, баласыны белядан къуртараджакъта, эльмаздан да къатты олып къала.
Земине Алладан ярдым сорай:
— Эй, Танърым!
Къуртар бизлерни.
Ташкъа чевирсенъ, чевир, тек бейнинъ къолуна берме...
Танъры къадыннынъ дуасыны эшите ве ерине кетире.
Ана-баланы таш урбаларына кийиндире.
Топал-бей ташкъа чевирильген  къадынларгъа    якъынлашып, ачувындан къутургъаны алда оларны къамчыламагъа башлай.
Ишнинъ асылыны, ниетине эрип оламайджагъыны анълай.
Бей он чифт огюзнинъ мында айдап кетирильмесини эмир эте.
Ташкъа чевирильген къадынларны аркъанларнен бу огюзлерге пекитип ерлеринден кочюрмеге ве яхшыджа чекмелери ичюн таякъларнен урып айдамагъа эмир эте.
Огюзлер чекип башлагъанларынен къая экиге ярыла ве адамлар аджыныкълы бала сесини эшителер.
Гуя ташнынъ ичинде кимдир агълай: «Вай-вай, анам, къуртар мени, ярдым эт, аначыгъым!»...
Янындаки къаядан исе: «Къоркъма, балам, мен сенинъненим, мен янынъдам»....
деген сес эшитиле.
Адамлар, къоркъып, огюзлерини ташлап, койге тараф къачып кетелер.
Топал-бейнинъ озю де къоркъып къача.
Озю къача, ташкъа чевирилип къалырым деп, артына чевирилип бакъмагъа биле къоркъа.
Адамлар чокъ вакъыткъадже бу ерлернинъ янындан кечмеге къоркъа эдилер.
Барып бакъмагъа джурьат эткенлеринде исе, эки къая еринде тургъаныны корелер.
Олар шимди де анда — Къачы озени ялысындаки Къушу-Дермен артында туралар.
Лякин ана-бала къачып олдылармы, ёкъса эбедиен таш къаялар ичинде къалдылармы — буны кимсе бильмей.
Базыда фуртуналы авада ель койге къызчыкънынъ ве анасынынъ сеслерини алып келе: «Вай-вай, анам, ярдым эт»...
«Къоркъма, балам»...
Шунынъ ичюн де адамлар бу къаяларгъа «Вай-вай анам» къая ве «Къоркъма, балам» къая деген адлар бергенлер.
## Деликли къая
Къоз эфсанеси
Дюньяда Къоз кирезинден татлы кирез бармы?
Я къокъулы, сувлы, алтын тюслю армутны Къоздан гъайры, анда тапар экенсинъиз?!
Кевдеси индже йигитлер, я да къаялар арасында ве дерелер ичинде енгильден юрген къызлар Къоздан гъайры даа къайда олмакъ мумкюн?!
Агъарып башлагъан Эльтиген вадийси озь балаларыны козь эте, кунеш шавлеси алтында хошлана, акъшам устю исе дагъдан койге сия кольгелер узанып башлагъанда, къавеханенинъ янында топлангъан къартларнынъ озьара субетлерине динълене.
— Эвель заманларда яхшы эди.
— Э, эбет, яхшы эди, — деп текрарлай имамнынъ янында чёккелеп отургъан докъсан яшындаки Муслядин.
— Керек олгъанда ягъмур ягъа эди, керек олмагъанда ягъмай эди, сувалчанлар япракъ ашамай эдилер, балкъуртлар да бар эди, эчки, къоюн...
Эр кесте экишер къошакъ огюз бар эди.
Яхшы эди...
Къозлулар Муслядинни динълейлер, ах чекелер.
— Эвель заманларда яхшы эди...
Къаранлыкъ ичинде кя о якъта, кя бу якъта тютюн ичкенлернинъ атешчиклери йылтырап алалар, кимерде бир беязлы сигар думаны отургъанларнынъ джиддий, тюшюнджели сымаларыны орьте.
— Сув чокъ эди, — деп ташлай бири.
— Не?
— Муслядин оны эшитмей.
— Деликли Къаянынъ делиги ёкъ эди дейсинъми?
Ёкъ эди, ёкъ эди.
Сонъундан, Къыз-чокърагъы ачылгъанда, пейдаланды.
— Айт, — къартнынъ къулагъына эгилип, ялвара къаведжи.
— Адамлар динълемеге истейлер.
Муслядин къулагъынынъ устюндеки, бостандаки къарпызны андыргъан шишикни пармакъларынен азачыкъ сийпады, сонъ агъыр, къозу терисинден тикильген къалпагъыны энъсесине сюрди.
Тёпеден, Деликли Къаянынъ янындаки кой устюндеки ёлдан, почта чанъчыгъы эшитильди.
Чанъчыкъ тынды, дерсинъ, Муслядиннинъ икяесени больмеге о да истемей.
%- Сонъ? - койлюлер исрар етелер.
Койлюлер оны чокъ керелер динъледилер, амма кене динълемек истейлер.
Бойле йымшакъ, тынч яз акъшамында, терен кокте эсапсыз янъгъан йылдызлар иш кунюнинъ къасеветлерини унуттыргъан киби олалар.
Серин ельчик эскенде, муджизелер акъкъында айтылгъан икяелерни динълемек истейсинъ.
Муслядин узун, кирез агъачындан ясалгъан чубукъны думанлата, баба-деделеринден эшиткенлерини ашыкъмайып, токъталып-токъталып, икяе эте.
Динълейиджилер тюшюнджеге далалар, Муслядин оларны башкъа бир дюньягъа алып кете, тасавурларында Эльтигеннинъ учь куль ренкли къаясы джанланып башлай.
Оларнынъ ортанджысынынъ — Деликли Къаяда делиги энди ёкъ, онынъ ичинде учь эфсаневий рух яшай, эм эр бири озюнинъ йырыны йырлай.
Адамларгъа исе бу вакъыт дагъ шувулдагъан киби келе.
Шаматаласа — ягъмур беклейлер, инълесе — рузгяр.
Яни рухлар адамларгъа не оладжагъы акъкъында хабер этелер, чюнки олар шимди де озь койлерини эвельдеки киби севелер.
О заманларда да адамлар рухларнынъ сеслерине динълене, озь къорчалайыджыларыны урьмет эте эдилер.
Рухлар да адамларнынъ арасында юргенлер, оларны севгенлер.
Севгиден гонъюль раатлана.
Адамларда алчакъгонъюллилик пейда ола.
Деликли Къаянынъ янында кене почта чанъчыгъы чынъылдады, динълейиджилерни бир анъ хаял дюньясындан къайтарды, озю исе орманлыкъкъа синъип кетти.
Эвель заманларда къозлулар мухтадж, я да фукъарени озь эвлеринде мусафир этмей, ашкъа тойдурмай бир якъкъа ёлламай эдилер.
Ашагъы багъчаларгъа чалышмагьа кеткенде биле, эвлеринде ёлджуны къаршылап ала б иле джек адамны къалдыра эди.
Кунълернинъ биринде, эр кес ишке кеткенде.
% Койде къартанайлар, балалар ве джиезлерини тикмеге ашыкъкъан, учь яш къыз къалгъан эдилер.
Ава сыджакъ, къызлар ишлерини алып, салкъын ер кьыдырып ормангъа кеттилер.
Рухлар озьлерининъ дуракъларындан чыкътылар, мухтадж адамларгъа чевирилерек, кьызларнынъ янларына кельдилер.
Къызлар кёр, топал ве къамбур адамларны корип, баш эгдилер.
— Сизлер бир шей ашамагъансынъыз да.
Буюрынъыз!
Къарт, балабан эмен тереги тюбюнде къызлар богъчачыкъларыны ачтылар, фукъарелерге софра донаттылар.
— Буюрынъыз!
Мухтаджлар ашадылар, ичтилер, тойдылар.
Къызларгъа буюк тешеккюрлер айттылар.
Къызлар бакъсалар, софрада бир шей эксильмеген.
Ёлджулар кулюмсиредилер.
— Алла разы олсун.
Юреклеринъизни къуванчнен толдурсын.
Бизлер ашадыкъ, ичтик.
Сонъра къызларгъа:
— Бир де бир истеклеринъиз олса айтынъыз.
Эйи вакъытта тюшюнильген истек ерине келе биле, — дедилер.
Къызлар озьара кулюштилер ве бири:
— Джиезимни тездже тикип битирмек истейим.
— Эвинъе къайтып баргъан сонъ корерсинъ, истегинъ ерине келир, — кулюмсиреди къамбур.
— Къартанам манъа дарылмагъаныны истейим, — деп кульди дигери.
— Бу да олур, — башыны саллады топал.
— Я сен? — сорады кёр учюнджисинден.
— Сен не истер эдинъ?
Къыз тюшюнджеге далды.
— Эписи бир, меним истегим ерине кельмез.
— Сен башта сёйле.
% Къыз айты:
— Дагъ ичинден бир чокъракъ ачылсын, коюмизге салкъын чокъракъ суву кельсин, оны ичкен ёлджулар бутюн ёл эзиетлерини унутсынлар, бизим койдешлер исе сыджакъ куньлерде чокъракънынъ сувуны къана-къана ичсинлер.
— Я шахсен озюнъ ичюн не истер эдинъ?
— Озюме?
Манъа бир шей керекмей, менде эписи бар.
Кёр адам козьлерини тааджипленген алда ачты, темиз кок киби мавы козьлери шавле сычтылар.
— Адынъ недир, бильмек мумкюнми?..
— Феррах, — деди къыз.
— Истегинъ ерине келир.
Сенинъ адынъны халкъ бир вакъыт унутмаз.
Кёр Деликли Къая тарафкъа айланды, элиндеки таягъыны юксек котерди ве оны къая устюне эндирди.
Деликли Къая гюдюрдинен чатлады, дагънынъ устю сия булутнен орьтюльди, ири-ири ташлар ягъмур киби ягъдылар.
Булут кеткен сонъра, дагъ ичинде аралыкъны корьдилер, андан акъкъан сувнынъ шувултысы эшитильди.
Чокъракънынъ сувы Феррахнынъ аякъларына келип етти ве оларны ювдылар.
Мухтаджлар бирден ёкъ олдылар.
Бу вакъыт къызлар оларнынъ ким олгъанларыны анъладылар.
Фукъаренинъ сёзю керчек олып чыкъты.
Халкъ Феррах ханымны эр даим алгъышлай, о ольген сонъ исе, мезарыны таш къоранен саралар.
Ярым асыр эвельси Муслядин о къоранынъ йыкъынтыларыны корьген ве таш устюндеки арап языларыны окъугъан эди:
«Бу дюньягъа сарылма, о эбедий дегиль тек бир Алла эбедийдир».
Муслядин къарт энди чокътан сусты, амма динълейиджилерден ич бири хаял дюньясындан кери къайтмагъа ашыкъмай эди.
Муслядин эвге къайтаджакъ олып, агъырдан котерильди.
— Кетмеге вакъыт кельди.
Имам да котерильди.
— Деликли-Къая шаматалай.
Бельки ягъмур ягъар.
— Ягъмур керек, сув ёкъ, — деп ташлады къаведжи.
— Керек, керек, — деп онъа къолтуттылар дигер адамлар ерлеринден котерилеяткъанда.
— Кене Феррах-ханым керек, — деп кулюмсиреди яш оджа.
Лякин къартларнынъ бакъышлары джиддий эди.
— Феррах-ханым олгъанда сув боллукъ эди.
Энди сув азлашты.
Эркеклер о вакъыттаки киби дегиллер, къызлар да.
Вазиет бойле девам этсе, Къызлар аммамы да ёкъ олур.
## Демирджи дагъ
Демирджи Къырымда энъ дюльбер дагъдыр, дейлер ерли сакинлер.
Бир кунь къач сааттен ибарет олса, дагънынъ ренки о къадар денъише экен.
Онынъ юксеклигинде гуя кок къушагъы парылдай.
Куньдюз эр шей кунеш шавлеси тюбюнде сюсленген бир вакъытта, дагъ узеринде къоджаман къобаларны корьмек мумкюн, одарны дев гуя энъ юксекликлерден къопарып алгъан да, бир ерге топлагъан.
Дагънынъ вадий тарафында адамларны, айванларны анъдыргъан эфсаневий къаялар корюнелер.
Табиатнынъ бу тылсымлы варлыгъы «билинъиз бакъайыкъ, биздер кимлермиз ве мында насыл пейда олдыкъ?» — деп сорагъан киби корюнелер.
Ихтияр адамлар олар акъкъында чокъ эфсанелер айталар.
Дикъкъатынъызгъа олардан бирини джельп этмек истеймиз.
Чокъ къадим заманларда Къырым топрагъына баскъынджы кочебелилер ордусы келип сокъулгъан.
Олар кесментик, узун къоллы, бакъыр тенли, назарлары титис ве серт олгъан.
Улькенинъ чёль ве дагъларында атеш-алев олып ягъылгъанлар.
Къырым сакинлери кельмешеклерге баш эгмейлер.
Олар давет олунмагъан мусафирлерни яхшы ушкютелер, козь ачмагъа имкян бермейлер.
Баскъынджылар ярымаданынъ тёрюне кечмеге не къадар ынтылсалар, силягъа ихтияджлары о къадар артып бара.
Ниает, олар, ерли халкъ Тютейиджи Фунна, деп адландыргъан дагъларгъа барып етелер.
Дагънынъ юксеклигинде тютейиджи алев диреги эп юкъары котериле, этрафны ярыкъландыра эди.
Этрафтаки сакинлер демирджилик зенаатынен нам къазангъанлар.
Дагъ этегинде озьлерининъ кучюк демир ханелеринде чалышувнен кунь кечирген усталар аз олмагъанлар.
Мында адамлар озьлерининъ ильк демирджи оджагъыны — Фунна юксеклигиндеки атешни якътылар.
Ондан сонъ халкъ бу дагьны Демирджи, деп адландырды.
Баскъынджыларнынъ сераскерлери дагъ янында топланып, онынъ тютюн ичинде къалгъан юксекликлерине тааджипле бакътылар.
— Бундан да яхшы демирджилик оджагъыны къайдан тападжакъсынъ? — деди оларнынъ уйкенлери. — Мында озюмизге силя ясармыз...
Узурына озь корюнишинен дигерлеринден айырылып тургъан адамны чагъырды.
О, юксек бойлу, кенъ омузлы, къара сакъаллы, ири дюльбер козьлю киши эди.
Бу козьлерге бакъсанъ, назарынъны олардан алып оламайсынъ.
Лякин гонълюнъни къоркъунч баса.
Оны бир кере корьген адам къудретли кевдесини ве агъыр бакъышыны бир вакъыт унутмаз.
Сераскер къара сакъаллыгъа бир къач сёз айткъанынен о башыны саллады, аскерлернен берабер койге энди.
Олар мында онларнен сакинни якъалап, дагънынъ юксеклигине алып кеттилер.
Иште, бу куньден башлап баскъынджыларда пек чокъ силя пейда олды.
Оларны дагъ юксеклигинде шу къара сакъаллы адам — Демирджи ясады.
О анда къоджаман бир демирханени мейдангъа кетирди.
Дагъда бутюн кунь тютевнинъ арды кесильмеди, атеш эп алевлене берди.
Чёкюч сеслери тынмады.
Дагъ гудюрди ве шаматадан титреди.
Къылычлар, сюнгюлер, къалкъанлар, балталар — бутюн булар баскъынджылар ордусына ташылдылар.
Къарасакъаллы муджизевий кучьке малик дагънынъ челигинден ясагъан бу къылычлар, дерсинъ, дюньядаки бутюн къылычлардан устюн эдилер.
Баскъынджылар бу мудхиш силянен оглерине расткельгенни кести, ёкъ эттилер.
Этрафтаки койлер адамсыз, бом-бош олып къалды.
Яш ве къуветли адамларны дагъ демирханесинде чалыштырдылар.
Олар анда силя ясадылар.
Гедже-куньдюз ач чалыштылар.
Бунъа даянмайып эляк олдылар.
Гедже-куньдюз гурюльдеп янгъан алев топракъны къурутты, чокъракъларнынъ сувы токътады, озенлер сайлаштылар.
Багъ ве багъчалар берекетсизлик мекянына чевирильдилер.
Фунна джеэннемге денди, къара сакъаллы эп янъы-янъы къулларны талап этти.
Кельгенлер исе мында эджель булдылар.
Бу джеэннем атешини сёндюрип, орталыкъны якъып йыкъкъан, олюм сачкъан силянынъ ардыны кесмек, белялы къомшулардан къуртулмакънынъ чарелерини арамакъ ичюн, бир къач койнинъ тедбиркяр адамлары бир ерге топландылар.
Энъ итибарлыларны дагъгъа — демирджиге ёлладылар.
Баргъан адамлар демирджининъ мындан кетмесини талап этмек керек эдилер.
Лякин кеткенлерни пек чокъ бекледилер.
Олардан исе хабер-тебер ёкъ.
Ахыр-сонъу куньлернинъ биринде Фуннадан ичи сыджакъ куль, инсан кемиклери толу балабан бардакъ кетирдилер.
Демирджининъ джевабыны койлюлер яхшы анъладылар.
Мерьем адлы бир къыз Демирджинен озю лакъырды этмек къарарына кельди.
О сакъчыларгъа дуйдурмадан, гизли сокъакъчыкълардан, къоджаман Демирджиге барып чыкъты.
Мерьемнинъ козьлери огюнде мудхиш манзара пейда олды.
Онларнен демир оджакъларындан атеш пускюре, корюклер гудюрдейлер, якъыджы къыгъылчымлар этрафкъа сачылалар.
Беллеринедже чыплакъ адамлар чёкюч ве токъмакъларнен къып-къырмызы демирни дёгелер.
Къарасакъаллы пейда олды.
Мерьем онынъ янына барды.
— Мени динъле, ят адам, — деди о.
Демирджи онъа йыртыджы, якъыджы назарлар быракъты.
— Сен не истейсинъ?
— Санъа ялварам, адамларны гъайып этме, кет мындан.
Къарасакъаллы шакъылдап кульди.
— Ёкъ,— деди.— Мен кетмем.
Я манъа не ичюн кетмек керек экен?
Аксине, сени де мында къалдырырым.
Сен меним олурсынъ...
Шай дер экеч, о къызгъа къолуны узатты.
Къыз оны кучьнен уйтеди.
Демирджи соба янында йыкъылды, сачларыны, урбасыны якъты.
О ачувланды, янъы ясалгъан йылтыравукъ ханджерге узанды, Мерьем джансыз алда онынъ аякълары тюбюне йыкъылды.
Къарт чалбаш дагъ бу залымлыкъкъа даянамады.
О темелинден тёпесинедже титреди, алевленди, салланды.
Дагънынъ ичинден юкъары алев фышкъырды, къара сакъаллы ве дигер кельмешеклер бу атеш-алевге къатылдылар, ёкъ олдылар.
Атеш сёнип, эр шей ятышкъан сонъ, адамларнынъ козьлери огюнде адден тыш бир манзара пейда олды.
Дагънынъ ёкъушында Демирджи ве онынъ ярдымджыларыны анъдыргъан услупсыз къаялар пейда олдылар.
Оларнынъ энъ тёпесинде исе къадын башына бенъзер къая тура.
Бу къая эр кеске гузель Мерьемни — залым Демирджининъ сонъки къурбаныны хатырлата.
Шундан сонъ Фунна тынчланды, онынъ юксекликлеринде атеш корюнмеди ве дагънынъ эвельки ады, Тютейиджи, унутылды.
Амма халкъ башындан кечирген беляларны ич унутмады.
Дагъгъа исе Демирджи адыны берди.
## ДОКЪСАН ДОКЪУЗ АЛТЫН
Бир маалледе бир зенгиннен бир фукъаре ян-янаша яшагъанлар.
Олар джамиге кельгенде фукъаре дуанынъ сонъунда сакин сеснен: «Яраббим, манъа эйилик эйлеп, юз алтын берменъни риджа этем.
Амма берсенъ тек юз алтын олсун, зияде олмасын!
Эгер сен ниязымны ерине кетирсенъ мен он баш къойны къурбан чалып бутюн койни дуагъа чагъырырым», деп эр сефер айта экен.
Зенгин фукъаренинъ бу риджасыны даима динълеп бир кунь текмиль тюнъюльген сонъ онъа бир къурназлыкъ этмек къарарына келе.
Зенгин кисеге докъсан докъуз алтын къойып, озь хызметкярына фукъаре эвде олмагъанда онынъ эвине барып бу кисени тавангъа асып къоймасыны эмир эте.
Эки къомшу джамиден къайтып кельгенде фукъаре эвине кире ве тавандан саркъып тургьан кисени коре.
Фукъаре кисени алып ичини бошата ве алтынларны дане-дане сайып чыкъа.
Эписи олып докъсан докъуз алтын!
Фукъаре бинъ шукюр айтып Алла бахшышынен макътанмакъ ичюн аман зенгин къомшусына чапа.
Чюнки зенгин бутюн койдешлер алдында фукъарени даима мыскъыллай эди.
Фукъаре зенгинге кисени косьтере ве:
— Алланынъ мерхаметине инанасынъмы?
Сен устюмден кулип Алла бир вакъыт дуаларымны эшитмез деген эдинъ.
О исе дуаларымны эшиткен ве бакъ манъа не къадар алтын берген! — дей.
— Амма сен юз алтын сорагъан эдинъ де, киседе исе олгъаны-оладжагъы докъсан докъуз алтын! — джеваплана зенгин.
— Я киссемде не къадар алтын олгъаныны къайдан билесинъ? — деп сорай фукъаре.
— Яхшы, къомшум, олгъаны киби айтайым.
Мен санъа шакъа эттим.
Бу киседеки алтынлар менимкидир.
Сен юз алтын ерине докъсан докъуз алтынны алырсынъмы-ёкъмы, деп бакъаджакъ олдым.
Сен тек юз алтын алырым, деп емин эткенинъ акълынъдамы?..
Алла-Тааляны алдаткъансынъмы ёкъса?!
— Токъта къомшум, сен параны сайгъанда кисе акъкъыны унуткъансынъ, о исе йипектен тикильген ве фияты бир алтындан эксик дегиль!
Зенгин бу сёзлерни эшиткен сонъ:
— Сонъ, не олгъан, о меним кисем!
Эгер оны манъа къайтарып бермесенъ, сакъын, шеэрге къадынынъ янына барырмыз.
Къады озю бакъсын да къарар чыкъарсын!
— Яхшы, — деп джевап бере фукъаре, — мен къадыгъа бармагъа разым, о озю къарар чыкъарсын.
Эртеси куню саба, ава пек сувукъ олгъан маальде къомшулар шеэрге ёл алалар.
Зенгин паалы къушакънен къушангъан къалын тон кийген, ат устюнде кете.
Ипрангъан халат кийген фукъаре исе арыкъ бир эшекке минген.
Олар яры ёлны кечкен сонъ фукъаре токътап: — Олды мен энди кетмейджем.
Кемиклергедже бузладым, эвге къайтаджам.
Санъа сыджакъ олса керек, бакъ насыл къалын тонунъ бар...
Лячаре, зенгин озь тонуны фукъареге бере.
Тоннынъ фияты бир алтындан азчыкъ эксикче эди...
Фукъаре тонны кие ве паалы къушакънен къушана.
Зенгин исе тешильген халат кие.
Кете-кет, эки къомшу баягъы ёл оза, энди шеэр де узакътан корюне башлай.
Фукъаре эшегини кене токътата:
— Етер энди, мен башкъа бармайджам!
Эвге къайтам.
Бакъ сен насыл яхшы кетесинъ, сенде токъ джуйрюгинъ бар, астынъда эгеринъ бар, мен исе эшекнинъ арыкъ аркъасында о турам, бутюн кемиклерим агъыра.
Лячаре, зенгин джуйрюкни сонъ бир алтынгъа да сатын алырым, деп озь джуйрюгини фукъареге бере.
Фукъаре аткъа мине, зенгин исе эшекке.
Бойле этип олар экиси шеэрге кирип къадынынъ янына келелер.
Къады оларгъа озь шикяетини бирер-бирер айтып бермесини эмир эте.
Кисе акъкъында башта зенгин айтып бере.
Фукъаре исе оны динълеген сонъ:
— Урьметли къады эфенди!
Бу адам акъикъий яланджыдыр.
О, Алла-Таалянынъ адыны биле лекелемектен утанмай!
Юзьсюзлигине бакъынъыз, манъа Алладан бахшыш оларакъ берильген кисе онынъки эмиш.
Мына бу атымны да онынъки, деп айтабиле.
Зенгин даяналмай:
— Урьметли къады эфенди!
Бу тиленджи тек кисемни дегиль, атымны да озюне аладжакъ ола! — деп къычырып айта.
Фукъаре исе куле де:
— Коресинъизми, урьметли ве адалетли къады эфенди!
Бу яланджы адам манъа тиленджи, деп айта.
Оны динълесенъиз мына бу тонумнен паалы къушагъым да онынъки олып чыкъа...
Зенгин текмиль шашкъан сонъ:
— Меним устюмдеки эски халат сенинъки дегиль, менимки, деп айтаджакъ оласынъмы!?
Ах, сени тиленджи!
Мен сени...
Къады зенгинни шу ерде токътатып:
— Эгер бу урьметли адамны даа бир кере яманласанъ мен аскерлерге сени дирекке байлап къыркъ кере таякънен котеклемеге эмир беририм...
Ниает, эки къомшудан ангиси акълы олгъаныны бильмек ичюн къады оларгъа кисени чыкъарып косьтермелерини риджа эте.
Фукъаре ичинде докъсан докъуз алтын яткъан кисени къадыгъа узата.
Къады алтынларны сайып чыкъкъан сонъ кисенинъ устюнде арапча язылгъан сёзлерге косьтерип:
— Мында не язылгъаныны манъа ким айтыр? — деп сорай олардан.
Зенгин тек омузларыны къысты — кисенинъ устюнде не язылгъаныны окъумагъа акълына биле кельмеди.
Фукъаре исе къурназджасына кулип йиберди.
Бир кунь о, базарда юрьгенде кисе саткъан сатыджыдан малынынъ фиятыны сорагъан эди.
Сатыджы фиятыны айткъан.
О вакъыт фукъаре кисе устюнде нелер нагъышланып язылгъаныны да сорагъан эди.
Сатыджы кисенинъ устюнде Къурандан алынгъан сёзлер язылгъаныны анълатты.
Арапчадан бу сёзлер: «Алла сени къорчаласын!» деген мананы бильдире экенлер.
Фукъаре кульди ве:
— Урьметли къады эфенди!
Бу кисенинъ устюнде: «Алла сени къорчаласын!» деп язылгъан.
Къады фукъареге алтын толу кисени къайтаргъан сонъ зенгинни дегерли адамны къаралагъаны ичюн къыркъ кере таякънен котеклемеге эмир бере.
Къадынынъ къарары аман ерине кетириле.
Къомшулар койге къайткъан сонъ, зенгин таякълардан къалгъан яра излери тюзельмегендже озюнинъ йымшакъ тёшегинде ятты.
Фукъаре исе сёз бергени киби он баш къойны къурбан чалып бутюн койни дуагьа чагъыра.
## Эйиликке кемлик япма
Койден узакъ чёллерде, бир чобан байнынъ къойларыны бакъып юре экен.
О, бир кунь авгъа чыкъкъанда, дагънынъ кенарында янгъын башлагъаныны коре ве аман анда чапып бара.
Бакъса, атеш ичинде бир шейнинъ чап аланып, бала киби агълагъаныны эшите.
Чалт-чалт узунджа тулупны бир йипке багълап, атеш ертасында инълеген шейге тараф ата.
Чап алангъан шей тулупкъа киргени киби, оны чекип чыкъара.
Тулупны ачып бакъса не корьсин, тулуп ичинде ялынлары янгъан бир аджерха отура.
Чобан оны къуртаргъанына да пешман ола, амма артыкъ кеч олгъан.
Адждерха тулуптан чыкъкъан сонъ чобан онъа:
— Къана, достум, къуртаргъаным ичюн манъа не береджексинъ?
— Мени къуртаргъанынъ ичюн сени ашайджагьым,— дей.
Чобан не япаджагъыны бильмей.
Бу арада шу ерден кечеяткъан бир тильки оларнынъ янына келип.
— Не дава этесинъиз? — деп сорай.
— Мына, тильки, мен шу атеш ичинден бу адждерханы къуртардым, къуртаргъаным ичюн не береджексинъ, деп сорадым.
О: «Сени ашайджагъым»,— деди.
Тильки меселени бир кереден анълай ве чобанны къуртармакъ ичюн тез-тез ишке кирише, о джиддий бир тавурнен:
— Ёкъ, чобан, сенинъ адждерханы къуртаргъанынъа инанмайым! — дей.
Чобан ачувланып:
— Не ичюн инанмайсынъ?
Мына, тулуп да янымда,— дей.
Тильки тулупны алып бакъа да:
— Башта бир, адждерха сенинъ тулубынъа сыгъмаз, ялан айтасынъ, — дей.
Адждерха тильки меселени онынъ файдасына чезе беллеп, меселенинъ асылына бармай.
Чобан бундан файдаланып, тулупнынъ агъызыны бирден къапата ве адждерханы янып тургъан атешнинъ ичине котерип ата.
## Эчки дагъ
Отуз эфсанеси
Айгиди сени Али, дюльбер Али!
Коюмизнинъ адамлары сени аля даа унутмадылар, сенинъ акъкъында риваетлерни агъыз-агъыздан тарифлеп, бизим куньге еткиздилер.
Эльбет, заманлар денъишти.
Сен бильген яйлягъа шимди автомобиллер чыкъалар, сен бильген дагълар узьре телли къушлар учалар.
Аджеба, шимди озь джюйрюгинънен оларны озып олур эдинъми?
Бильмейим...
Эр алда йигит деген адынъны ерге урмамакъ ичюн олардан артта къалмамагъа тырышыр эдинъ...
Алининъ дюльдюли ель киби чабик олып, зенгин такъымынен ярашыкълы эди.
Отузлы яшлар Алининъ ат мингенини, кокте учып кетеяткъан къушны бир кереден урып пошюргенини корип, онъа сукълана, онынъ киби олмагъа истей эдилер, чюнки бу орталыкъта Алиден де мергин, Алиден де зияде гъанимет кетирген авджы ёкъ эди.
Эчки дагънынъ тёпесиндеки сарп къаялар артындан, омузында тюфеги олгъан Али корюнгенде къараджалар къоркъудан титреп башлайлар.
Факъат, баласыны эмиздирген анабаш айвангъа Али бир кере де токъунмады, чюнки авджы айванларгъа нисбетен алидженап эди.
Дагъдаки къараджалар бойлап башлагъан куньлернинъ биринде Али Урмиенинъ эвине барды.
Яп-яш экенде тул къалгъан Урмие шимди Алини бегене.
Иште, тек Али ичюн эллерини хыналай, тек Алиге назлана: эм назлары ичюн истеген шейини яптыра.
Эр вакъыт олгъаны киби, бу кересинде де Алиге айнеджи тебессюм иле бакъып, риджа этти:
— Манъа ярын бир къараджа кетирсе.
— Олмаз, джаным.
Билесинъ де, шимди вакъты дегиль, энди балаладылар, — дие джевапланды яресининъ риджасына тааджипленген Али.
— Олур!
Меним ичюн япсанъ — олур!
— Ёкъ, олмаз.
— Ойле исе, артыкъ кельме!
Къапымны унут!
Меселе бойле олып чыкъаджагъыны умют этмеген Али омузларыны сыкъты ве къапыгъа догърулды. — Акъылсыз къадын!
— Акъылсыз олсам, не ичюн келесинъ?
Сеитмемет манъа бир заман акъылсыз демей.
Биль ки, къараджаны сен кетирмесенъ, башкъа бириси кетирир!
Али эвине къайтып кельген сонъ, тёшегине узанды, тюшюнджелерге далды.
Дагъда бульбуль оте, багъда чырчыр мазинлер чырылдай, кокте йылдызлар бири-биринен къонуша эдилер.
Кимсе юкъламай, Алининъ де козюне юкъу кирмей — эп ойлар ичинде сыкъыла.
Урмиени тюшюне, бу къадын пек осал, акс табиатлы олгъаныны бильсе де, эписи бир, хош къокъулы чечек устюне къонгъан балкъурт киби, Урмиени корьмеге истей.
«Сен кетирмесенъ, башкъасы кетирир, эмиш!» Олмайджакъ шей!
Менден гъайры оны кимсе кетирмез.
Али еринден къалкъты.
Тышта танъ атмакъта, саарь кокю ерни озюнинъ ильк опюшинен селямламакъта эди.
Али тек озю бильген сокъакъчыкъ бойлап серт адымларнен дагъгъа ашыкъты.
Мына, Эчки дагъ корюнди.
Авджы дагънынъ бир тёпелигине котерилип, этрафкъа козь ташлады: экинджи тёпеликнинъ этегинде чокътан-чокъ къараджа отламакъта эди.
Оларгъа якъынлашмакъ ичюн Ернинъ къулагъыны кечмек керек.
Иште, Эчки дагънынъ эки тёпелиги арасында ерлешкен, терен ерасты къобасы да олгъан учурымлы чукъурлыкъкъа бизимкилери Ернинъ къулагъы, дейлер.
Къобанынъ сонъу олгъаны-олмагъаныны кимсе бильмей.
Дейлер ки, къоба тап ернинъ ортасына барып чыкъа экен, дюньяда нелер олаяткъаныны бильмек ичюн ернинъ озю бойле бир делик япкъан эмиш.
Али чукъурлыкъ янына кельген сонъ, гъает ихтияр адамны корьди.
Бу адамнынъ сакъалы ойле узун эди ки, уджу чукъурлыкъкъа тюшкен эди.
— Мераба, Али, — селям берди къарт. — Къараджа атмагъа кельдинъми?
Даа эрте де...
— Керек олды, иште, деде.
— Къараджаларны ольдюрмеге джурьат этамазсынъ.
— Къартым, сен кимсинъ?
Али къартнынъ янына якъынджа бараджакъ олды, лякин къарт апансыздан чукъурлыкъта гъайып олды.
Еринден къопып, чукъурлыкъкъа тыгъырып тюшеяткъан таш кесеклерининъ шатырдысы эшитильди.
Али артындаки дагъгъа айланып бакъты.
Дагъ устюнде тюзгюн кевдели бир къараджа Алиге бакъып тура эди.
Авджы къараджаны нишангъа алгъанда, гуя кимдир айванчыкъны сагъаяткъан киби корюнди; къыяфетинден къадын киши, эм таныш къадын.
Рахметли абласына бенъзей.
Али тюфегини тюшюрди, козьлерини окъалады.
Къараджа еринде тура, янында кимсе ёкъ.
Айванны бир даа нишангъа алды, лякин къараджа янында кене къадын къыяфетини абайлады.
Атта къадын Алиге дикъкъатнен бакъкъан киби кельди.
Али буз кесильди, чюнки бу къадын онъа озь анасы киби корюнди.
Эльбет, балалыкъта хатырасында къалгъан анасынынъ сымасы тыпкъы бойле эди.
Къадын Алиге бакъып, башыны саллады.
Али кене тюфегини тюшюрди.
— Анайым!
Аначыгъым!
Къая тюбюндеки сокъакъ узьре тоз котерильди.
Къараджа кене янъгьыз тура, къыбырдамай.
— Тюш коремми, не мараз! — деп тюшюнди Али ве къараджаны энди учюнджи кере нишангъа алды. — О пайнозю тура, бир къач адым четте баласы отлай.
Бесе-белли, хаяллангъаным... — Али айванны бир къуршуннен, чекиштирмейип ольдюрмек ичюн онынъ юрегини козьледи.
Тюфекнинъ тетигини басайым дегенде, анабаш къараджа кучючик бир баланы, даа догърусы, Урмиенинъ къызчыгъыны эмиздиреяткъан киби корюнди.
Али Урмиенинъ къызыны озь баласы киби севе, эркелете эди.
Алининъ эли къалтырап, тени титреп башлады.
Шакъамы я, кичкенени аз къалды атып ольдюреджек эди!
Алини дешет сарып алды.
О, ерге йыкъылды, серилип къалды, эппейи вакъыткъадже шай, къыбырдамай ятты, не олгъаныны сонъундан хатырлап биле оламады.
Иште, о куньден сонъ Али койде корюнмеди.
Койлюлер оны сарп къаядан йыкъылып, парча-кесек олгъандыр, белледилер, чокъ къыдырдылар, лякин тапамадылар.
Сонъра, «бельки, оны Ернинъ къулагъы юткъандыр, ойле экен, къыдырмагъа аджет ёкъ», — деп тюшюндилер.
Бойлеликнен, йыллар артындан йыллар кечти.
Алининъ севимли Урмиеси еринден зар-зорнен тургъан къартийчикке чевирильди, къызынынъ озь балалары ве торунлары олды; Алининъ акъранлары энди чокътан къабристандалар.
Янъы осип етишкен адамлардан Али акъкъында сорасанъ, олар тек баба-деделеринден эшиткенлерини айтырлар, эм бунынъ не ери керчек, не ери уйдурма олгъаныны бильмезсинъ.
Куньлернинъ биринде койге юз яшлы аджы Асан къарт къайтып кельди.
Бу къарт чокъ йыллар девамында Мекке-и мукерремде яшагъан, пек чокъ шашыладжакъ шейлер корьген.
Лякин койлюлерни энъ шашырткъан шей — онынъ Али акъкъында айткъан икяеси эди.
Эбет-эбет, Асан къарт аджылыкъ сеферинде Алини озь козюнен корьген, таныгъан.
...Истанбулда дервишлер текиесинде буюк бир ибадет япыла экен.
Ибадетке къатылмакъ ичюн дюньянынъ дёрт кошесинден асылзаделер, падишалыкъларнынъ буюклери, атта франклар кельгенлер.
Думбелеклер урулып, зурналар чалынып башлагъан сонъ, дервишлер озьлерининъ дуаларыны окъуп, оюнларыны тёшейлер.
Ибадет оюнына эр кестен зияде бир къарт дервиш бериле.
О, дуалы оюныны ойнар экен, ибадетке бутюн вуджудынен бериле, дагъ фуртунасы киби айланып, сейирджилерни тесир эте, оларны дюньявий тюшюнджелерден къуртара, бутюн барлыкъларынен кенди рухий ихтирасларына далдыра.
Аджы Асан дервишнинъ арекетлерини дикъкъат иле козетер экен, къартнынъ сымасы козюне сыджакъ корюнгенини анълай.
— Али, сенсинъми? — дей онъа аджы Асан.
Дервиш бир аньге токъталып, аджыгъа бакъа, недир айтаджакъ киби ола, лякин джевап бермей, кене дуасыны девам эте...
## Фалджы Наджие
Бир заманда бар экен, бир заманда ёкъ экен, узакъ бир падишалыкъта фукъаре бир башмакъчы яшай экен.
Онынъ къорантасы буюк олгъаны себебинден, балаларыны ашатмакъ, кийиндирмек, окъутмакъ ичюн о саба танъдан акъшам къаранлыгъына къадар чалыша.
Башмакъчынынъ Наджие адлы къадыны бар экен.
О пек ишкир къадын олып, балаларыны да бакъа, акъайына да ярдым эте, эвини де бакъып етиштире экен.
Алланынъ эмри иле вакъты-сааты кельгенде башмакъчы оле.
Наджие къаарь-къасевет ичинде къала.
Балаларны насыл бакъмалы, оларны насыл этип адам этмели?
Бир кунь арандаки эски шейлерни къарыштыргъанда къартанасынынъ юнь чорабыны тапа, чорапнынъ ичинде бир тююмчик сакълы экен.
Наджие тююмчикни чезип бакъса, сантырач явлукънынъ ичинде бир авуч сырлы бакъла бар экен.
Бу да не экен, деп чокъ тюшюне ве хатырлай!
О даа кучюк къызчыкъ олгъанда къартанасынен берабер базаргьа бара эди.
Къартанасы базар къапусы огюнде отурып, сантырач явлугъыны чезе, бакълаларыны сепе — фал бакъа эди.
Къартанасыны ольген энди чокътан, амма шеэрлилер Айше фалджыны даа хатырлайлар...
Наджие сырлы бакълаларгъа бакъып, бу бакълаларнынъ эр бири нени бильдиргенини хатырламагьа тырыша...
Эвде бир отьмек уфагъы биле къалмагъанда исе, бакъла тююмчигини ала да, базаргъа таба ёл ала.
Бир четте отурып, огюне тёшей, устюне бакълаларыны обалап, отурып беклей...
О куню бир койлю атыны джоя.
Къыдыра, къыдыра тапалмай, ёрулып эвине къайтып келе.
Къадыны онъа:
— Я сен базарнынъ къапусы огюнде отургъан фалджылардан сорамадынъмы?
Къайда къыдырмакъ кереклигини, бельки, олар айтырлар? — дей.
Койлю къадыны айткъаны киби япа, базаргъа келип фалджы къадынгъа мураджаат эте, джоюгъы акъкъында икяе этип, бир алтын бере де:
— Эгер атымны тапмагъа ярдым этсенъ, мен санъа бундан учь кере артыкъ акъча беририм, — дей.
Наджие бакълаларны авучына топлап, явлукънынъ устюне ташлай, бакъса — бакълалар учь обачыкъ олып тюшелер, обачыкъларнынъ артына исе кучюк бир бакълачыкъ тыгъырып кете...
Бичаре Наджие тюшюне, тюшюне де, акълына кельгенини айта:
— Мына, шеэрнинъ четиндеки юксек учь байырны коресинъми?
Сенинъ атынъ иште о байырларнынъ артында отлап юре!
Койлю севинч-къуванч ичинде ёлуна реван ола.
Байырдан-байыргъа ярым кунь кете, энъ юксек байырны кечип, озеннинъ ялысында отлагъан атыны коре!
Экинджи куню сабасына Наджие кене базаргъа келип ерлешкенде, онынъ янына койлю келе, фал догъру чыкъкъаныны ичюн «сагъ ол» деп, ваде эткен учь алтынны да бере.
Озю исе таныш-билишлернинъ эписине, базарнынъ къапусы огюнде отургъан фалджыны макътай.
Наджие фалджынынъ намы бутюн шеэр ве онынъ чевресине даркъала.
Куньлернинъ биринде айдутлар падиша сарайындан онынъ къызыны хырсызлайлар.
Оны башкъа мемлекетлерге алып кетип, буюк акъчагъа сатаджакъ олалар.
Падишанынъ хызметкярлары къызны къыдырып бармагъан кошелери къалмай, лякин оны бир ерде тапып оламайлар.
О вакъыт падиша падишалыкънынъ бутюн фалджыларыны топламакъны эмир эте.
— Фал бакъмакъ ичюн мен сизге къыркъ кунь ве къыркъ геджелик муддет берем.
Эгер къызымны тапсанъыз — алтынгъа комерим!
Тапмасанъыз, эпинъизни джеллят этерим! — дей падиша фалджыларгъа.
Падиша эр бир фалджыны айры одагъа ерлештирмелерини, оларгъа къыркъар бардакъ емек ве бирер бардакъ татлы шербет бермелерини эмир эте.
Тек бир фалджы Наджиеге балаларынынъ янына къайтмагъа изин бериле.
Озюни ве аш, шербет толу бардакъларны эвине алып кетип ташлайлар.
Айдутлар исе падиша къызыны шеэрден авлакътаки къобада сакълайлар, озьлери де падиша сарайы янында, базарда, джамиде адамлар хырсызлангъан къыз акъкъында не айткъанларыны динълеп юрелер.
Падиша бутюн фалджыларны топлагъаныны эшитип, айдутлар бу хаберни аман буюклерине етиштирелер.
Эр кестен зияде фалджы Наджиеден сакъынмакъ кереклигини де айталар.
Падишанынъ къызы къайда сакълы олгъаныны ве оны ким хырсызлагъаныны Наджиеден гъайры кимсе айтып оламайджагъыны тенбиелейлер.
Айдутларнынъ башы тюшюнджеге дала ве:
— Биз бу къадыннынъ эр бир арекетини козьэтип турмакъ керекмиз.
Эр акъшам бир де биринъиз онынъ эвине кирип, айткъан эр бир сёзюни къачырмай динъленъиз, — дей.
Къаранлыкъ тюшкенинен айдутларнынъ бириси фалджынынъ чардагъына чыкъып таванында бир тешик оя ве къулагъыны бу тешикке къойып, динъленип ята.
Къоранта акъшамлыкъ емекке азырлыкъ коре, къызлары аш толу бардакъны алып келе, анасы исе:
— Мына, биринджиси энди кельди...
Оны не япмалы?
Къыздырайыкъмы я да бойле ашайыкъмы? — дей.
Айдут бу лафларны эшитип, табана къувет берип къача.
Буюклерине келип:
— Фалджы, мен оны козьэткенимни аман сезди.
Мен чардакъта даа ерлешип етиштиралмадым, о, балаларына: «Мына, биринджиси энди кельди.
Не япайыкъ, къызартайыкъмы яда бойле ашайыкъмы?!» — деди.
Худжур бир къоранта...адам ашайлар! — деп шикяетлене.
Башлыкълары айдуткъа инанмай, экинджи куню энъ акъыллысыны ёллай.
О, акъшам чардакъкъа чыкъып, тешикке къулагъыны къойып динъленип ята.
Шу арада:
— Мына, экинджиси де кельди...
Не япайыкъ, къыздырайыкъмы я да бойле ашайыкъмы? — деген сёзлерни эшите.
Айдутнынъ отю патлап, буюклерине чапып бара да:
— Тюневин сен нафиле инанмадынъ!
Мен даа чардакъкъа чыкъып етиштиралмадым, фалджы:
«Мына, экинджиси де кельди, —деп айтты,меним акъкъымда айтты, эбет.
Сонъ: — Не япайыкъ, къызартайыкъмы я да бойле ашайыкъмы?» — деп сорады.
Айдутларнынъ буюклери бу сёзлерге инанмай, пек ачувлана ве:
— Сиз айдут дегиль де, къоркъакъсынъыз!
О бичаре къадын падиша къызыны биз хырсызлагъанымызны къайдан бильсин?! — деп бу кереси фалджынынъ эвине озю бармакъ къарарына келе.
Къаранлыкъ тюшкенинен о, чардакъкъа чыкъып, тавандаки тешикке къулагъыны къойып ята.
Шу арада Наджие балаларны арандан емек олгъан бардакъны ве шербет толу бардакъны алып кельмек ичюн ёллай.
Огълу энъ буюк бардакъны алып келе, буны корьген Наджие:
— Мына, энъ буюги де кельди...
Оны абрамакъ къыйынджа оладжакъ... — дей.
Айдутларнынъ башы, фалджы къадын олар акъкъында эр шейни бильгенини анълай.
Чардакътан тюшип, къапыны къакъа, оны эвге давет этелер.
Айдут:
— Наджие ханым, мен ханнынъ къызыны хырсызлагъан айдутларнынъ башы олам.
Сиз артыкъ эр шейни бильгенинъизни анъладым, шунынъ ичюн де келинъиз, яхшыджасына анълашайыкъ.
Падишагъа айтып, бойнумызны урманъыз, мен сизге падишанынъ къызы къайда олгъаныны айтайым...
Истегенинъиз къадар акъча берирмиз, — деп ялвара.
— Яхшы, — разы ола фалджы Наджие, — мен сизинъ риджанъызны ерине кетиририм, лякин бир шартым бар: сиз бу падишалыкъны терк этип, бир даа мында къайтып кельмейджексинъиз.
Айдут къадыннынъ айткъанларына разы ола.
О, падишанынъ къызыны къайда гизлегенлерини айта ве бу падишалыкъны эбедий терк этеджеклерине сёз бере.
Экинджи куню фалджы къадын сарайгъа келип, падишагъа онынъ къызы къайда олгъаныны бильдире.
Падиша аман атына минип, везир ве хызметкярларынен берабер дагъгъа таба ашыкъа.
Иште, бу ердеки къобаларнынъ биринде сакълангъан къызыны тапа.
Падиша къызы тапылгъаны мунасебетинен падишалыкъта къыркъ кунь ве къыркъ гедже той япалар.
Падиша бутюн фалджыларны сарай багъчасына топлай, софралар донатып, оларны зияфет эте.
Падиша джемаат ортасында фалджы къыдынгъа сагъ ол айтып, ваде эткен мукяфатыны бермек ичюн багъчагъа келе.
Багъчагъа кетеяткъанда секирген чегерткини корип, оны тутаджакъ ола.
Чегертки биринджи кере секирип кете, экинджи кере де секирип кете, учюнджи кереси тутула.
Падиша туткъан чегерткисини авучы ичине сыкъып багъчагъа келе.
Келе де:
— Меним авучымда не олгъаныны тапкъан падишалыгъымнынъ баш фалджысы оладжакъ! — дей.
Фалджылар падишанынъ огюнде бирер-бирер кечелер, амма онынъ авучында не сакълангъаныны кимсе тапалмай.
Невбет артыкъ Наджиеге келе.
О, падишанынъ къаршысына келип тура, амма не айтаджагъыны бильмей.
Къадын шашмалай, озь ичинден исе:
«Чегертки киби къолгъа тюштинъ, иште» — деп тюшюне ве:
— Эй падишам, не айтайым?!
Чегертки бир секирди — къолгъа тюшмеди!
Эки секирди — кене къуртулды!
Учюнджи кереси исе къолгъа тюшип, авучнынъ ичине сыкъылды, иште! — дей.
Падиша кулип, авучыны ача, авучынынъ ичинде исе чегертки секирип чыкъа ве къачып кете.
Падиша Наджиени падишалыкънынъ баш фалджысы этип тайинлейджек ола, лякин къадын падишагъа озь миннетдарлыгъыны бильдирип, ред эте.
Падиша къызыны тапмакъ ичюн озюнинъ фалджы истидатларынынъ эписи гъайып эткенини ве артыкъ фал бакъып оламайджагъыны айта.
Падиша онъа инана.
Наджие ве онынъ балалары ичюн буюк эв къурмакъны эмир эте ве онъа чокъ бахшышлар бере.
Айдутлар да сёзлери устюнде турып, Наджиеге бир кисе алтын ве къыйметли бахшышлар къалдырып кетелер.
Фалджы Наджие озь балаларны бакъып, аякъкъа турсата.
Огъланларыны эвлендире, къызларыны акъайгъа бере, торунлар коре.
Вакъты-сааты кельгенде бу дюньяны терк эте, лякин фалджы Наджие акъкъындаки чешит уйдурма икяелерни аля даа эшитмек мумкюн...
## ГУЛЬДЖИАН
Къадимий заманларда мемлекетлернинъ биринде бир дев пейда ола.
Дев адий дегиль де, демирден экен.
О дешетли сесинен айкъырып, афан-туфан котерип, мемлекетлернинъ башына мисли корюльмеген фелякетлер кетире.
Адамлар девни ольдюрмек къарарына келелер.
Олар эллерине къазма курек, балта алып, дев авына чыкъалар.
Лякин вуджуды демирден олгъан девге ич бир шей япып оламайлар.
Бундан сонъ чал сакъаллы къартлар адамларнынъ авалесинен падишанынъ узурына келелер.
Къартлардан бири:
— Падиша азретлери, умметинъиз башына фаджиалы аллар кельмекте.
Мемлекетимизде пейда олгъан демир дев багъчаларымызны, экинлеримизни таптады, сувларымызны ичип къурутты!
Балачагъамыз ашсыз-сувсуз къалды, — дей.
— Ойле экен, не ичюн девни ольдюрмейсинъиз? — деп сорай падиша.
— Падиша азретлери, эллерине силя тутмагъа чареси олгъан адамларнынъ эписи девге къаршы чыкътылар.
Лякин дев демирден олгъаны ичюн оны ольдюрмекнинъ чаресини тапамадылар.
Падиша юмругъыны кокюсине урып:
— Мен о девге дюньянынъ къач буджакъ олгъаныны косьтеририм! — дей.
Девге къаршы аскер топлай.
Лякин оны енъип оламай.
Демир дев аскерлерни тар-мар этип ташлай.
Бундан сонъ къарт везирлерден бири падишагъа шойле дей:
— Падиша азретлери, биз девни ольдюрип оламамыз, чюнки о демирден.
Оны тек атешке иритип ёкъ этмек мумкюн.
Бу ишни мемлекетимизде яшагъан бир къарт демирджи япабилир.
Падишанынъ эмиринен демирджини сарайгъа алып келелер.
— Сен меним падишалыгъымда пейда олгъан демир девни иритмек керексинъ, — дей падиша къарткъа.
— Санъа къыркъ кунь мулет!
Эгер эмиримни эда этсенъ, иритильген демирнинъ эписи сенинъ олур.
Барып да къыркъ куньде девни иритмесенъ, башынъ кесиледжек!
Заваллы къарт падишанынъ залым эмирини озюнинъ бирден-бир къызы Гульджиангьа келип айта.
Баба-бала къасеветке далалар.
Демирджи алкъа ве зынджырлар япа.
Дев сыгъаджакъ къадар терен оджакъ къаздырып, этрафына таштан дивар чектире ве якъарлыкъ азырлай.
Лякин бутюн чарелер корюльгенине бакъмадан, баба-бала демир дев ирийджегине озьлери де инанмайлар.
Геджелернинъ биринде Гульджиан «Бабамнынъ джаныны насыл этип къуртарсам экен» деп ойлана ве «Дертке дерман» дагъына барып, имдат сорамакъ къарарына келе.
Эм шойле де япа.
Эрте танъда юкъуда олгъан бабасына дуйдурмадан, дагъ этегине келе.
Гульджиан шу дагъ огюне тиз чёке ве:
— Эй къудретли «Дертке дерман» дагъы!
Бу дюньяда екяне бабамны олюмден къуртармагъа ярдым эт! — дей юректен.
Шу ань дагъ кенарындаки къувуштан:
— Демир девни иритмек ичюн атешке инсан къаны тёкюльмек керек! — деген сес эшитиле.
Къыркъынджы куню авджылар демир девни тузакъкъа тюшюрелер.
Оны зынджыр ве алкъаларнен багълап, оджакъны туташтыралар.
Лякин демир девге атеш де тесир этмей.
Аксине, о бирден силькинип, зынджыр ве алкъаларны къопара да къачмагъа азырлана.
Шу вакъыт дивар устюнден оджакъкъа агъач ташлап Гульджиан:
— Эльвида, бабам!
Эльвида халкъым! — деп озюни атешке ташлай.
Демир дев ирип башлай.
Бойле этип, Гульджиан бабасыны олюмден, халкъны демир девнинъ хышымындан къуртара.
## ХАННЫНЪ ОЛЮМИ
Эски Къырым эфсанеси
Ишке шейтан къарышкъанда эки беля догъа.
Бири — къадын олса, дигери — алтындыр.
Къальбинъ къакъшап, тенинъ солса — алтынгъа берилесинъ, вуджудынъда къанынъ къайнап, козьлеринъде атеш йылтыраса — къадын пешине тюшесинъ.
Къыскъасы, кимге не кереклигини шейтан пек яхшы биле.
Айткъанларына коре, дюньяда Солхат ханы Арслан хандан да акъыллы адам олмагъан.
Девлетли хан омюрден мемнюн олмакъ ичюн эр шейге малик: онынъ юз учь къадыны ве эки юз джариеси, мермер сарайлары, багъ-багъчалары, къавелери, эсапсыз йылкъылары, кой сюрюлери бар.
Даа не керек?
Иште, онъа даа недир етишмей экен.
Геджелери Арслан ханны кимдир раатсызлай, фикирлерини чыбалта:
— Эр шейинъ бар, тек алтынынъ аз, — дей.
— Я, алтынны къайдан алайым, — озю-озюнден сорай хан ве суалине джевап буламайып, сабагъадже чекишип чыкъа.
Куньлернинъ биринде Арслан хан беклерге ханлыкънынъ джеми улемаларыны сарайгъа чагъырып кетирмекни авале этти.
Олар, хангъа неге керек олгъаныны анъламагъан беклер, сарайгъа озь достларыны етеклеп кельдилер.
Албу исе, беклернен берабер кельгенлернинъ эписи де улема дегиль эди.
— Манъа ойле бир васта тапынъыз ки, онынъ ярдымынен адий таш парчасы алтынгъа чевирильсин, — деп, талап этти Арслан хан.
Беклер ве улемалар шаштылар:
— Хан акъылдан тайды, гъалиба: ойле шей бар исе, адамлар ондан энди чокътан файдаланмаз эдилерми?
Лякин хангьа башкъа тюрлю джевап бердилер:
— Ханнынъ эмири бизим ичюн къанундыр.
Эмиринъны эда этермиз, ханым, тек мухлет бер.
Бир афтадан сонъ кене ялвардылар:
— Мумкюн олса, бираз даа бекле, ханым.
Арадан эки афта кечкен сонъ хандан янъы мухлет сорайджакъларыны анълагъан хан оларны агъыз ачыртмадан сарайдан къувды.
Хан керчектен де акъыллы эди.
Улемаларны халкъ ичинден озюм тапарым, деген къараргъа кельди.
Беклер:
— Этме, эйлеме!
Хангьа авам халкъ ичинде юрмек ярашмаз.
Къарабаджакълар санъа не десенъ япарлар, юрегинъе ятмагъан шейлер эшитирсинъ, — дне огютледилер.
Хан дегенинден къалмады.
Устюне дервиш джуббесини кийип, сарайны терк этти.
Беклер догърусыны айткъанлар.
Хан Солхат базарларында кезинир, къавелерде отурыр экен, эм озю акъкъында, эм беклери акъкъында пек чокъ элемли лафлар эшитти.
Ханнынъ беклерге бильдирген истеги де халкъ арасында артыкъ таркъалгъан эди: «Эшиттинъизми, Арслан хан акъылдан тайгъан, дейлер, адий таштан алтын япаджакъ ола эмиш».
Базылары: «Бизим Кямиль джинджиге барсын, о ярдым этер», —деп къошалар.
Я, Кямиль джинджини насыл тапмалы?
Иште, хан сораштыра-сораштыра, Кямиль джинджини барып тапты, онъа мерамыны анълатты.
Джинджи ханны динълеген сонъ хайли вакъыт индемей отурды.
Ниает:
— Къыйын олур...
Амма айткъанларымнынъ эписини япсанъ, бельки де бир шейлер чыкъар, — деди.
— Япарым, айткъанынъны япарым.
Япмасам, Алла бойнумы урсын! — деп емин иле къаиль олды Арслан хан.
Олар арабагъа минип, ёлгъа чыкътылар.
Секиз кунь ёл юрип, докъузынджы куннинъ сабасына Керчь дагъынынъ янына барып чыкътылар.
— Мына бу дагъгъа котерильмелимиз, — дие анълатты джинджи.
Дагънынъ тёпесине къаш къарарып башлагъан маальде котерильдилер.
Ниает, дагънынъ устюне чыкъып, токъталдылар.
Джинджи окъумагъа-уфлемеге тутунды.
Докъузынджы келимеде огюндеки къая еринден кочип, ашагъы тыгъырып тюшти, онынъ тюбюнден чыкъкъан эки йылан сызгъырув иле сюйреклене-сюйреклене ералты магъарасына кирип кеттилер.
Джинджи ве хан да магъара ичине адым аттылар.
Анда йыланлар ай нурунда кумюш киби йылтырай, магъаранынъ диварлары янында чыплакъ адамлар эчки оюнына ойнай эдилер.
Джинджи Арслан хангъа хытап этти:
— Энди аз къалды.
Артымдан текрарла: «Хел-хала-хал».
Бу сёзлерни текрарламасынен, огдеки демир къапы йыкъылып, Ханнынъ козю огюнде бам-башкъа алем ачылды.
Ер астындаки магъаранынъ диварлары четке сюрюлип, таваны эльмазларгъа бурюнди.
Ханнынъ аягъы астындаки топракъ алтынгъа чевирильди, этрафында алтын акъчалар уюрильдилер.
Ерден алтын таш тюртип чыкъты; орталыкъны джевхер, якъут ташчыкъларнынъ парылдавы айдынлатты.
Ханнынъ назарына ташчыкълар арасындаки нилюфер япрыгъы устюнде ясланып яткъан бир дживан чалынды.
Бу арада къара копек урьди; джинджи бирден сескенди.
— Дживангъа бакъма!
Лякин Арслан хан дживандан козьлерини алып оламай, онъа мефтюнликнен бакъа.
Ханны артыкъ ич бир шей маракъландырмай; эльмаз ташлар сёнюккен, алтын парчалары адий бакъыр киби корюне.
Хан гузель дживаннынъ сесини даа эшитмесе де, онынъ ичюн бутюн дюнья аджайип, аэнкли бир йырны йырлагъан киби дуюла эди.
— Къызнынъ аягъы астындаки пытачыкъны коресинъми?
Оны тез-тез ал, сонъ дюньянынъ бутюн малы сенинъки олур! — деди джинджи.
Дживан еринден турды ве:
— Хан ойлелеринден дегиль.
Меним тылсымлы пытагъымны тутып алып, шанына леке тюшюрмез.
О мында кельмеге джурьат этти, мени корип севда олды.
Меннен де къалыр, — деди.
Дживаннынъ дудакълары Ханнынъ дудакъларына якъынлашкъанда бутюн варлыкъ санки титреп башлады.
Къайдандыр алтын учкъунлар пейда олып, джинджини еринден котерди, дагъдан тышкъа алып чыкъты ве бир ань де ген де Солхат базарына кетирип быракътылар.
Базарда джинджи танышларыны расткетирди ве:
— Эшиттинъми, Ханымыз гъайып олгъан...
Языкълар олсун! — деген лафлар эшитти.
Джинджи башыны саллады.
— Языкъсынманъыз, Хан арагьанъіндан да зиядесини булды.
## Хайырлы тюш
Къадим заманларда бир койде Асан ве Хасан адлы эки дост яшагъан.
Асан койнинъ къоюнларыны бакъкъан, Хасан исе якъындаки орманда къорай джыйып, шеэр базарында саткъан.
Шай да яшагъанлар, эрте уянгъанлар, кеч яткъанлар, ава бозулып, айванлар бакъылмагъа чыкъарылмагъанда, орманда сылакъ ве сувукъ олгъанда, достлар атеш якъып, оджакъ башында бир-бирине чешит вакъиалар акъкъында икяе эткенлер.
Бир кунь Асан тюш коре: бир балабан ве эки кучюк йылдызчыкълар юксек коктен кумюш нурдан тыгъырып, авучынынъ ичине тюшкенлер.
Асан тюшюни Хасангъа сёйлей.
Бир къач куньден сонъ Хасан одун базарында бир къучакъ одун сатын, пите, пенир ала, къалгъан капиклерни исе базарнынъ къапысы янында отургъан фалджыгъа бере де, Асаннынъ тюшюни табир этмесини риджа эте.
Фалджы авучы ичиндеки ренкли бакълаларыны ойнатыркен:
Кумюш нур — бу узакъ ёл.
Балабан йылдыз исе шу ёлгъа чыкъмагъа джурьат эткеннинъ къаршысында расткеледжек буюк севгидир.
Кучюк йылдызчыкълар исе — балалар...
Хасан эвге къайтып Асангъа тюшюнинъ сырыны айта ве къарарыны сорай.
% Асан бу суальге джевап берди:
— Анам-бабам энди къартайдылар, оларны къалдырып кеталмам.
Эгер истесенъ, тюшюмни санъа багъышлайым.
Битам манъа балалыкъта, эгер тюшюнъни самимий къальптен башкъасына багъышласанъ, о керчекке чевирилир, деген эди.
Ал тюшюмни, барсын сенинъ олсун!
Амма бир шартым бар, тюшюнъ ерине кельсе, сагъ-селямет олгъанынъны ве достлугъымызны унутмагъанынъны бильдирип, хабер ёлларсынъ.
Хасан Асангъа сёз берип, ёлгъа чыкъа.
Учь йыл девамында Хасан алемни кезди, чешит мемлекетлерде олды, чешит зенаатларны огренди, акъыл-теджрибе топлады.
Бир кере мензилине етип бармадан геджеси ёлда къалды.
Кетеяткъанда артындан атлы етип келе де янындаки даа бир атнынъ югенини элине туттырып: «Мында тур да, бекле», деп къаранлыкъкъа дала.
Хасан шашмалагъан алда атны тутып, беклей.
Чокъмы беклей, азмы беклей, бирден янына даа бир атлы келип: «Отур аткъа, кеттик!
Эм тездже давран, артымыздан къувалайлар», дей.
Хасан атнынъ устюне атыла да, атлынынъ пешине тюше.
Олар тек танъ атаджакъта атлар бираз ял алсын дие токътайлар ве энди ярыкъта бир-бирине тикилип бакъалар.
Хасан атлыны бегене ве онынъ бутюн суаллерине джевап бере, лякин озю сорамагъа джурьат этмей.
Йигит Хасаннынъ намуслы ве темиз адам олгъаныны бильмек истегенини анълай.
Тыныш алып, ёлны девам этелер.
Даа бир кере раатланмакъ ичюн токътагъанларында йигит шуларны икяе эте:
«Къадим заманлар бир шеэрде бир къарт яшагъан, Онынъ учь огълу бар экен.
Куньлернинъ биринде къарт ярамай ве олюмининъ якъынлагъаныны сезип, огъулларына намуслы, адалетли, башкъасынынъ малына козь атмайып, озь эмегинен къазанмакъны васиет эте.
Сонъра оларнен бирер бирер лаф эте.
Башта уйкен огълуны чагъыра:
«Огълум, багъчадаки къарт армут терегининъ тюбюнде бир бардакъ алтын комген эдим.
Къардашларынъ даа яшлар, сен исе энди паранынъ къадирини билесинъ, алтынны ал ве къардашларынънен берабер керегинъизге масраф этинъиз.
Оларны бир де-бир зенааткъа огрет», дей.
Уйкени ичинден:
«Бабам мени къардашларымдан зияде севе, шунынъ ичюн де сырыны манъа ишанды» деп севине.
О арада къарт ортанджы огълуны чагъырып:
«Огълум, къарт армут терегимиз тюбюнде бир бардакъ алтын сакълыдыр.
Агъанъ энди озю къазаныр, мен къардашынъа къасеветленем.
Сен алтынны алып, онъа аякъкъа турмагъа ярдым эт, керек олса агъанънынъ да пайыны бер», дей.
Сонъунда къарт кенджесине насиат бере:
«Яврум, мен пек хастам, кунюм битмекте.
Багъчадаки къарт армут тюбюнде къара куньге деп бир бардакъ алтын сакъладым.
Агъаларынъ энди буюдилер, озь куньлерини озьлери кечирирлер.
Сен исе даа яшсынъ, ярдымгъа мухтаджсынъ.
Алтынны сен ал, амма тек керегинъе ишлет.
Зарур олса агъаларынъа да ярдым этерсинъ».
Бир къач куньден къарт оле.
Огъуллары бабаларыны джыйып, дуа этелер.
Сабасына уйкенлери къардашларыны чагъырып:
«Ольмезден эвель бабам къарт армут тереги тюбюнде алтын комгенини айткъан эди.
Саба терекнинъ тюбюни къаздым, амма ич бир шей тапмадым.
Сизлерге де бу сыр акъкъында айткъан эдими?» деп сорай.
Къардашлары сырдан хаберлери олгъаныны, амма алтынны алмагъанларыны айттылар.
Экинджи куню агъа-къардашлар къадынынъ узурына барып, бабаларынынъ васиетлерини бильдирелер.
Къады йигитлернинъ лафларыны динълеп, бойле дей:
«Демек, сиз бабанъыз сизлерни алдагъаны-алдамагъаныны бильмеге кельдинъиз.
Мен бабанъызны пек яхшы таный эдим, энди сизинъ суалинъизге джевап бермектен эвель, бир вакъианы айтайым.
Къадим девирлерде бир койде ян къомшу олып къызнен йигит яшагъан.
Вакъыт келип, олар бир-бирлерине севда олалар.
Амма шай олып чыкъа ки, койнинъ четинде яшагъан бир йигит къызнынъ ана-бабасына къуда ёллай ве оларнынъ разылыкъларына наиль ола.
Той куню къыз йигитке келип эр шейни айта.
Йигит онъа къачмакъны теклиф эте, амма къыз разы олмай:
— Эгер мен буны япсам, анам-бабам масхаралыкъкъа даянамайып олерлер.
Чюнки олар сёз берип, киевнинъ бахшышларыны энди алдылар.
Не япайым, такъдирим шай экен.
Мен сенинънен сагълыкълашмагъа ве озь элимнен токъугъан кисетни багъышламагъа кельдим.
Барсын меним бахшышым санъа даима севгимиз акъкъында хатырлатсын.
— Сен керчектен менинънен сагълыкълашмакъ ве бахшыш эдие этмек истесенъ, тойдан сонъ кель,— дей онъа йигит.
Той куню келинни киевнинъ эвине алып кетелер ве дюльбер яраштырылгъан одагъа ерлештирелер.
Дюгюн биткен сонъ киевни де шу одагъа озгъаралар.
Киев бакъса, келиннинъ кейфи ёкъ, гъам-кедерге далгъан.
«Джаным, сиз не ичюн бу къадар кедерлисинъиз, я бугунь бизим энъ бахытлы кунюмиз де?», деп сорай киев.
Къыз ич бир шейни гизлемеден киевге къомшу йигитке севда олгъаныны, онынънен сагълышмагъа, кисет багъышламагъа баргъаныны айта.
Киев тюшюнип-тюшюнип, сонъра: «Айды, ваде эткен экенсинъиз, барып сагълыкълашынъыз», дей.
Къыз киевнинъ алидженаплыгъына айретленип, геджеле койнинъ кенарында яшагъан йигитнинъ эвине ёней.
Йигит келин урбасында кельген къызны корип шаша, амма бундан да зияде киевнинъ алидженаплыгъындан айретте къала.
Къыз киевнен олгъан лакъырдысыны тариф этип, кисетни бере ве севгилисинен сагълыкълаша.
Къыз ёлгъа чыкъкъанда оны айдутлар тутып, атаманларынынъ узурына кетирелер.
Атаман келинни корип, аман эвленмеге къарар бере.
Сонъра тааджипнен не ичюн къараныкъта, бойле урбада кимседен къоркъмайып озю юрьгенини сорай.
Къыз атамангъа тою, севгилисинен сагълыкълашкъаны, киевинен лаф эткени акъкъында икяе эте.
Атаман къызнынъ лафларыны динълеп, тюшюнджеге дала:
— Сенинъ севгилинъ де, къоджанъ да алидженаплыкъларыны косьтергенлер, амма биз, айдутлар, да олардан кери къалмаймыз, косьтер эвинъни, биз сени озгъарырмыз...
Къады икяесини токътата.
Хасаннынъ ёлдашы бир ютум сув ютып, сорай:
— Сонъ не дейсинъиз, къыз кимнинъки олмакъ керек: оны джандан севген йигитнинъми, киеви я да айдутлар атаманынъкими?
— Киевнинъ алидженаплыгъына етеджек ёкъ, чюнки о, озь арекетинен йигитни де, атаманны да бойле япмагъа чагъырды,— джевапланды Хасан.
Хасаннынъ ёлдашы разы олгъаныны бильдиререк башыны саллап икяесини девам этти:
— Энди исе алтын вакъиасы насыл биткенини динъленъиз.
Хаким де агъаларгъа тыпкъы шу суальни берди.
— Энъ алидженабы киевдир, чюнки оладжакъ къарысына бир кереден ишанып, севгилиси иле сагълыкълашмагъа изин бере,— деди уйкени.
— Занымджа, къызны джанындан зияде севген йигит алидженаптыр,— фикир бильдире ортанджы огълан.
— Менджесине араларында энъ алидженабы айдутларнынъ башы.
Хырсызлар бир алтын дие инсанны да аямай ольдюрелер.
Мында исе мал оларнынъ къолларына озь аягъынен келе де, олар къызнынъ намусына токъунмакъ дегиль де, атта эвинедже озгъаралар,— дей кенджелери.
Къады еринден къалкъып: «Иште, дава да чезильди.
Хырсызны тек хырсыз къорчалар.
Демек, алтын толу бардакъ эвинъизде, оны терекнинъ тюбюнден кучюк къардашынъыз къазып чыкъарды».
Кучюк къардаш къадынынъ сёзлеринен разы ола ве агъаларындан афу сорай.
Мегер о, бабасы сырыны тек бир онъа ишангъан беллеген экен.
Танъда Хасан ве онынъ ёлдашы кене ёлгъа чыкъалар.
Акъшамгъа таба олар балабан шеэрнинъ диварларына якъынлашалар.
Мухтешем бир эвге киргенде йигит хызметкярны чагъырып, маалленинъ къарты, молла ве якъын къолум-къомшуларны чагъырмакъны буюра.
% Бираздан сонъ, хызметкяр къабул этюв ичюн эр шейни азырлады.
Онынъ бу арекетлерини козеткен Хасан йигит шу балабан ве дюльбер шорбаджысы олгъаныны анълай.
Амма о, умумен беклемеген шей садир ола.
Йигит энди Хасангъа хитап этип:
— Ялварам сизге, азиз мусафирлерни къаршыланъыз, яхшы этип сыйланъыз.
Зияфеттен сонъ исе молла бизге никях къыйсын.
Бугуньден итибарен эвнинъ сабысы ве шорбаджысы сиз, мен исе сизинъ садыкъ къарынъыз олурым,— дей ве башындаки къалпагъыны чыкъара.
Хасан бакъса ёлдашы гузель бир къыз экен.
Тойдан къыркъ кунь кечкен сонъ Хасан падишанынъ сарайына ишке ерлеше.
Бир йылдан сонъ бу ишчи падишанынъ да ишанчыны къазанды.
Девлет башы бу инсангъа эр анги ишни ишанмакъ, ишнинъ нетиджесинде эмин олмакъ мумкюнлигини бильди.
Хасан мында пек чокъ дост арттырды, амма душманлары да аз дегиль эди.
Сарайнынъ хызметчилери падиша бу кельмешекке сыкъ-сыкъ мураджаат эткенини куньлей эдилер.
Бир кунь къарысы Хасангъа:
— Падиша бизге пек чокъ бахшышлар берди.
Биз де оны эвимизге мусафирликке давет этсек ярамай олмаз эди,— дей.
Хасан къарысынынъ лафына кирип, о айткъаны киби япа.
Падиша исе мусафирликке бармаздан эвель везирине эмир эте:
— Бар да Хасаннынъ насыл яшагъаныны, эви насыл олгъаныны бакъып кель.
Падиша ве везирлерини къабул этмеге икътидары етер экенми?
Везир сокъакъта юрген сатыджылар киби кийинип, Хасаннынъ эвине бара.
Эв бикесини корип, шашып-шашмалагъанындан:
— A-а, мына сен къайда экенсинъ, гузель.
О вакъыт мени алдап къачтынъ, энди исе къуртуламазсынъ,— деп къычыра ве къадыннынъ къолуна япыша.
Везир шимдилик адий сатыджы олгъаныны биле унута.
Къадын исе ярдымгъа чагъыра.
Чапып кельген хызметкярлар везирни котеклеп, азбар къапы артына аталар.
Экинджи куню везир падишанынъ узурына келип, Хасаннынъ къарысынынъ дюльберлигини макътай:
— Азретим, бойле дюльбер къадын тек падишанынъ къарысы олмакъ керек.
Эгер оны озь ареминъизге кетирмек истесенъиз, мен сизге ёлуны косьтеририм...
Падиша Хасанны узурына чагъырта:
— Языкълар олсун, даветинъни къабул этип оламайым.
Къызым хасталанды, оны тедавийлемек ичюн кийик огюзлернинъ сютюнде ювундырмакъ керек.
Ёлгъа не керек олса ал да, тездже давран, эм сютсиз къайтып кельме.
Хасан тюшкюн алда эвге къайтып, падишанынъ эмирини къарысына бильдире.
— Вай, бу аслы да къыйын иш дегиль,— куле къарысы.
Къарысы Хасаннынъ торбасына къокъулы от къойып, тенбиелей:
— Учь кунь чёль бойлап кунеш баткъан тарафкъа чапарсынъ.
Учюнджи куню балабан гольнинъ янына барып чыкъарсынъ.
Кийик огюзлер шу гольден сув ичелер.
Мына бу отларнынъ ярысыны голь янында даркъатырсынъ.
Биринджи олып сув ичмеге баш огюз кетер, о сувсагъаныны къандыргъан сонъ эминликнен янына бар да къалгъан отны къокълат.
Огюзлер бу къокъунынъ пешинден тап дюньянынъ четине де барырлар.
Он кунь дегенде шеэрнинъ бутюн эалиси къоркъу ве айрет иле араба къапылардан Хасаннынъ пешинден келеяткъан кийик огюзлер сюрюсини козетип турдылар.
Хасан падишанынъ узурына котерилип:
— Падиша азретлери, огюзлернинъ сабысы Дев къызынъызны тек тазе сют ичинде ювундырмакъ, огюзлерни исе везирлеринъиз сагъмакъ керек, деп айтты.
Падиша ве везирлери пенджереден мейдангъа бакъып, дешетли бойнузларыны саллап тургъан огюзлерни корьдилер.
Къоркъудан тап тиллери тутула.
Бираздан биринджи олып озюне кельген падиша:
— Бойле муим авалемни беджергенинъ ичюн мукяфат алырсынъ.
Сен огюзлерни къыдырып юрьген вакътынъда табиблер къызымны тедавийледилер.
Энди огюз сютюнинъ кереги ёкъ, огюзлерни кери къайтара билесинъ.
Хасан эвине къайта, падиша ве везирлер исе ондан къуртулмакънынъ янъы ёлларыны араштыралар.
Куньлернинъ биринде падиша кене Хасанны узурына чагъырта:
— Кеченлерде мен четэлли султан достумдан мектюп алдым, манъа бахшыш оларакъ алтын юклю он эки деве ёллагъаныны яза.
Керван энди чокътан пайтахткъа келип чыкъмакъ керек эди.
Бес-белли ёлда оны айдутлар талагъандырлар.
Мен санъа шу керванны тапып, мында кетирмекни эмир этем.
Хасан эвге къайтып, къарысына падишанынъ янъы эмирини бильдире.
Къарысы динълеп, къоджасынынъ элине дуалыкъ бере:
— Мына буны бойнунъа такъ.
Учь кунь кунеш догъгъан тарафкъа чапарсынъ.
Огюнъде аджайип багъча пейда олур.
Багъчагъа кирип, сени къаршылагъан къызгъа шу дуалыкъны берирсинъ.
Айтылгъаны киби Хасан учь кунь юре ве дюльбер багъчанынъ къапысы огюнде токътай.
Къапы ачлыгъанынен, ичери кире.
Бакъса, къаршысына къарысына пек бенъзеген бир къыз чыкъа.
Хасан аттан тюшип, тиз устюнде теменна этерек къызгъа дуалыкъны такъдим эте.
Къыз мусафирни эвге давет этип, софра доната.
Ашагъан сонъ Хасан къайдан ве насыл ишнен кельгенини тарифлей.
— Я сиз бизим эништемиз экенсинъиз де.
Сизинъ къарынъыз — бизим аптемиз, оны алып къачкъан эдилер.
Мен оны пек сагъындым.
Ярын танъда сиз иле берабер ёлгъа чыкъармыз,— дей къыз.
Учь куньден сонъ Хасан, балдызы ве онынъ хызметкярлары севинч козьяшларыны тёкерек корюштилер.
Сабасына хызметкярлар азбарны тер-темиз этип, ерге йипек килим тёшедилер.
Апте-къардаш килим устюнде юрип, нелердир окъудылар.
Аякълары баскъан ерде алтын парчалары асыл олдылар.
Падиша истеген алтын топлангъанда, Хасан девлет башынынъ узурына барды.
% Хасан падишагъа кельди:"Джинлер сахрада джойгъан керванны тапмагъа ярдым эттилер", - дей
Падиша къуванмакъ ерине, кене тюшюнджеге далды.
Бир къач куньден падиша кене Хасанны чагъыртты
— Сонъки вакъытта гъам-къасевет басты мени.
Кеченлерде бир тюш корьдим, иште о манъа раатлыкъ бермей.
Тюшюмде къартанам-къартбабам, бабам ве анам келип, бир шейлер айтаджакъ олдылар, амма айтмадылар.
Не ичюндир манъа джанлары агъыргъан.
Лякин бу фаний дюньяда окюнчлерини айтып оламай экенлер.
Ялварам, меним сонъки истегимни ерине кетир.
Эгер шу ишнинъ де тюбюнден чыкъсанъ, сенден ич бир шей аямам.
— Я не япмакъ кереким?
— О бир дюньягъа барып, тувгъанларымны араштырып тап да, джан агъыртувларынынъ себебини сора,— дей падиша.
Хасан падишанынъ бу эмирини де къарысына сёйлей.
Къарысы онъа падишагъа барып, бу вазифени беджермек ичюн къыркъ кунь муддет ве къыркъ къой сорамасыны огрете.
Хасан шай да япа.
Бельгиленген муддет сонъуна еткенде Хасаннынъ къарысы ве онынъ къардашы шеэрден чыкъып, куль топлайлар.
Эвге къайтып Хасанны шу куль ичинде былаштыралар, юзюне къара куе сюртип, йыртыкъ джарты тон кийдирелер.
Сонъ падишагъа о бир дюньядаки сойларындан мектюп язып, Хасаннынъ къолуна берелер.
Танъ агъаргъанынен Хасан сарайгъа ёл ала.
Сокъакъ бою къычырып кете:
— Ёкъ, ёкъ, бу дюньяда яшамагъа истемейим!
Бу дюнья яланджы, ярамай дюнья!
Мында тек беля-кедерлер бар!
Тилим тутула, юрегим бузлай.
Ах, не къадар гузель о бир дюнья!
Тек бакъий дюньяда яшамакъ мумкюн экен!
Хасан даа сарайгъа етмезден, падишанынъ хызметчилери Хасаннынъ о бир дюньядан къайткъаныны хабер этелер.
Хасан къычыра-къычыра сарайгъа кире ве падишанынъ аякъларына йыкъылып мектюпни узата.
— Азретим, бу мектюпте бабанъыз, ананъыз ве къартбабанъыз неге джанлары агъыргъанларыны яздылар.
Мен анда баба-деденъизнинъ мунасип везирлерини де расткетирдим, мектюпте оларнынъ да селямлары бар.
Падиша мектюпни окъур экен, Хасан кене къалтырап къычырып башлады:
— Тек о бир дюньяда мисильсиз севинч ве бахт укюм сюре.
О бир дюнья къуванч мекяныдыр, бу дюнья исе гъам-къайгъыларгъа толу.
Мени тездже йиберинъиз, мында яшап оламам, тез-тез анда кетейим!
Ким о бир дюньягъа барса, бу дюньягъа кери къайтмаз.
Тез йиберинъиз мени, тез.
Падиша ве везирлери мектюпни окъуп, тап агъладылар.
Падиша Хасангъа о бир дюньягъа насыл этип барып кельгенини сораштыра.
Онынъ икяесини динълеген сонъ, суаль бере:
— Аджеба, бизлер де анда барып олур экенмизми?
— Эбет, мейданда учь юз багъ къуру одун, учь юз демет тобанны обалагъан сонъ, устюне юз метий къокъулы ягъ тёкмекни буюрынъыз.
Эм атешни тек о бир дюньягъа барып кельген инсан якъа билир.
Чюнки тек о кунеш нурларындан атеш алып якъар, — дей Хасан.
Бир афта девамында мейданда одун, тобан, къокъулы ягъ толу метийлерни азырладылар.
Хасаннынъ къарысы онъа кунешли джам парчасыны тапа, гъайры табиий урбаларны кийсете, чюнки атешни падишанынъ эмирине бинаэн Хасан якъаджакъ эди.
Авасы ачыкъ олгъан бир кунь байрам урбаларыны кийген падиша, везирлер одунлар устюне ерлешелер.
Падиша мейданда бар сесинен ёкълугъында озюнинъ ерине Хасанны падиша оларакъ илян эте.
Хасан падишагъа йипек йип узатып, ёлда бир-бирлеринден къалып кетмемек ичюн везирлеринен берабер багъланмакъны меслеат эте.
Падиша ве везирлери тёпеге котерилелер.
Хасан мердивенни алып, къарысы берген джам парчасынынъ ярдымынен одун ве тобан обасыны якъа.
Къоджаман атеш бирден тап коккедже котериле.
Атеш янып биткендже чалгъыджылар даре-давул чалалар.
Бираздан сонъ сёнген атеш озю иле залым падиша ве пахыл везирлерини алып кете.
% Къалгъан кюль къатты пелит метийинде къойдылар ве мейданынъ меркезинде кёмдилер.
Хасан исе мемлекетнинъ баш адамы олып къала, этрафына намуслы ве пак виджданлы инсанларны топлай, оларнынъ арасындан везирлерини, къазнаджыларыны, верги топлайыджыларны, къануншынасларны тайинлей.
Ниает мемлекетке кене барышыкълыкъ ве тынчлыкъ къайта.
Куньлернинъ биринде раатлыкъ вакътында Хасан багъчада къызы ве огълунен ойнагъанда янында отургъан къарысы ве балдызына бакъып:
— Джаным, не ичюн сени корьген сонъ падишанынъ везири насыл олса да мени ёкъ этмек пешине тюшкенини анълап оламайым? —деп сорай.
— Сиз мен ве къардашым перилер несилинден олгъанымызны анълагъан олсанъыз керек.
Биз экимиз сиз корьген багъчада осьтик.
Бир кере багъчамызнынъ янындан кечкен падиша мени корип, мытлакъа аремине алмакъ истей.
Гедженинъ дер маалинде падишанынъ хызметчилери мени алып къача ве сарайгъа кетирелер.
Падиша никях кунюни бельгилеп, озю авгъа ёней.
Падишанынъ везири агълагъанымны корип, аджыгъан киби олып, къуртармагъа сёз бере.
Мен онъа инандым.
Намуслы ве темиз адамнен иш тутам, деп белледим.
О исе гизлиден манъа йигит урбасыны кийдирип, атханеден бир аткъа минип ёлгъа чыкъарсынъ, шеэрнинъ четинде сени беклерим, деди.
Мен шай да яптым.
Везир ёлны шашыра, шунынъ ичюн онъа дие кетирильген аткъа везир дегиль де сиз миндинъиз.
Демек, Юдже Алла шай язгъан.
Энди анълагъаныма коре, везир мени хырсызлап шеэрден узакътаки сарайында сакълайджакъ олгъан экен.
Шунынъ ичюн де мени мында корип ве сизинъ къадынынъыз олгъанымны бильген сонъ, оч алмакъ истеди.
Амма кене де, юкъарыда язылгъаны киби олды... — деп йылмайып джевап берди къарысы.
Шу ерде Хасан досту багъышлагъан тюшни ве сагълыкълашкъанда айткъан сёзлерини хатырлап, бу акъта къарысы ве балдызына икяе этти.
Хасан узакъкъа созмайып, къомшу мемлекетке бир керван юклю девелерни ёллай.
Бир ай дегенде къайтып кельген керванда Асан да бар эди.
Падишанынъ узурына тешриф буюра.
— Сенинъ Хасан адлы достунъ бар эдими? — деп сорай падиша абдырагъан йигиттен.
— Бар эди.
Биз ян-янаша эвлерде яшай эдик, мен мал бакъа эдим, о, исе шеэрге одун ташып сатты.
— Сонъки кере оны не вакъыт корьген эдинъ?
— Корьмегеним пек чокъ олды.
О меним акъикъий достум эди.
Бир кере мен тюш корьдим, тюшюмде коктен авучыма бир ири ве эки кучюк йылдызлар тыгъырдылар.
Достум тюшюмни онъа багъышламамны риджа этти.
Шу тюштен себеп энъ садыкъ достумдан айырылдым.
— Эгер шимди корьсенъ танырсынъмы?
— Эбет!
Онынъ бир къулагъынынъ артында бенъи, аягъында исе берчи бар эди.
Бизим бугъамыз тюрткен сонъ къалгъан из.
Падиша еринден къалкъып Асангъа бенъи олгъан къулагъыны ве аягъындаки берчни косьтере.
Асаннынъ севинчинден тили тутула, достлар козьяш иле къучакълашалар.
Хасан достуны къарысынынъ къардашына эвлендире ве балабан дюгюн япа.
Халкъымызда нафиле «Башкъа язылгъаныны козь корер» деп, «Эгер достунъ бахтлы олмагъа ярдым этсе, къуванчынънен пайлаш» дп къошалар.
## ХЫРСЫЗ АМЕТ ВЕ ЯНКЕСИДЖИ МЕМЕТ
Бир заманда бар экен, бир заманда ёкъ экен, бир балабан шеэринде Зейнеп деген къыз яшай экен.
Зейнепнинъ анасы-бабасы ольген сонъ онъа асабалыкъкъа эвлери къалгъан экен.
Иште, бу Зейнеп деген къыз озюни кечиндирмек ичюн эвининъ бир къысмыны кирагъа бермек къарарына кельген.
Куньлерининъ биринде онынъ эвине Амет адлы бир адам келип, кирагъа эв алмагъа истегенини айткъан.
Амма тек куньдюз келип юкълайджагъы, геджелери исе чалышаджагъы акъкъында айткъан.
Зейнеп бу адам геджелери бир ерде къаравуллыкъ япа деп беллеген, амма къайда чалышкъаныны сорамагъан.
Арадан бир афта кечкен сонъ даа бир адам келип, кирагъа эв сорагъан.
Ады Мемет экен.
О, куньдюзлери эвде олмайджагъыны, гедже исе юкъламагъа келеджегини айткъан.
% Зейнеп акъыллы къыз олгъанына бир оданы бирден эки адамгъа берип, эки кере зияде пара ала биледжегини акъылы кести.
% Эм ойле де япты.
Зейнеп тек бир шейни: Амет къаравул олып чалышмагъаныны, геджелери хырсызлыкъ япып, куньдюзлери юкълагъаныны бильмеген.
Мемет исе янкесиджиликнен (джеп хырсызы) огърашкъан.
О, саба эрте эвден чыкъып кете ве къаранлыкъ тюшкендже шеэр базарларында юрип, зенгин алыш-веришчилернинъ киселерини хырсызлай экен.
Мемет де, Амет де яш эв саибесини бегенгенлер.
О, оларны лезетли ашларнен сыйлай, эвини темиз-пак тута, тёшек ятакълары да даима темиз ола экен.
Аметнен Мемет къызгъа севда олып, къудалыкъ япмагъа башлагъанлар.
Бириси кунь баткъандже севгиси акъкъында айтып, акъайгъа чыкъмагъа чагъыра, экинджиси исе акъшамдан сабагъадже.
Зейнеп эвинде яшагъан бу адамлар ненен огърашкъанларыны билип къалгъан сонъ тюшюнджеге далгъан ве бир де бириси бу хавфлы зенаатыны ташлагъан союна акъайгъа бармакъ къарарына кельген.
Бойледже эм муштерилерини сакълар, эм де бекленильмеген киевлерден къуртулыр, деп тюшюнген.
Куньлернинъ биринде Амет эвге чапып кельген ве вакътынджа шеэрден къачмагъа меджбур олгъаныны айткъан.
Зейнеп онъа урбасыны денъиштирмеге тавсие эткен, ёллукъ янына ярым отьмек, тёгерек пенирнинъ ярысыны, бир баш сарымсакъ берип, шеэр къапысынадже озгъаргъан.
Зейнеп энди эвине къайтып киргенде Мемет чапып кельген, къоркъкъанындан юреги патлайязгъан.
О да шеэрден вакътынджа къачмагъа меджбур олгъаныны айткъан.
Зейнеп экинджи киевни де ёлгъа азырлап, озгъаргъан.
Мемет де Аметнинъ артындан, айны шу ёлдан ашыкъып кеткен.
Баягъы ёл юрген сонъ болдургъан Амет чокъракъ янында, терек талдасында отурып раатланмакъ къарарына кельген.
Торбасындан отьмекни, пенирни, сарымсакъны чыкъарып, бираз къалынаджакъта, янына Мемет де келип етишкен.
Аметнен селямлашып, янына отургъан, торбасындан отьмеги, пенири, сарымсагъыны чыкъаргъан.
Амет исе тааджипнен Меметнинъ торбасына козь ташлагъан ве олар бири-бирине бир тамчы сув киби ошагъанларыны корьген, отьмеги де онынъ отьмегининъ ярысы, пенири де онынъ пенирининъ ярысы, атта сарымсакъ биле тыпкъы онынъкиси киби.
Амет янъы танышындан ким олгъаныны ве къайда ёл туткъаныны сорагъан.
Мемет къайдан олгъаныны, къайсы сокъакъта ве насыл эвде яшагъаныны, бу эв онынъ нишанлысынынъ эви олгъаныны айткъан.
— Токъта, токъта, сайгъылы! — деген Амет. — Бу эвде мен яшайым да, нишанлым деп айткъан къызынъ исе — меним нишанлым да!
Тааджипленген Мемет къулакъларына инанмагъан.
О, болюнген отьмеклерни алып, бири-бирине къошкъан — бутюн отьмек чыкъкъан.
Пенирлерни алып, бири-бирине къошкъан, бутюн бир тёгерек олып чыкъкъан...
Зейнеп киевлеринден чокъ вакъыт хабер-тебер алмагъан, амма бир кунь ола экиси де къайтып кельгенлер.
Къыз, бу сефер олардан къолайнен къуртулып оламайджагъыны анълагъан сонъ, шойле деген:
— Къайсы биринъиз озь ишининъ устасы олгъаныны исбатласа, онъа акъайгъа барырым! — деген.
Аметнен Мемет къызнынъ къойгъан шартына разы олгьанлар.
Башта Мемет сынавдан кечеджек олгъан ве Аметнен берабер шеэр базарына чыкъкъанлар.
Базарда башкъа мемлекеттен кельген зенгин адамны козьге алгъан.
Бу адам ерли алыш-веришчиге алгъан малы ичюн пара тёлеп, къалгъан алтынларыны кисесине къойып, къойнуна сакълагъан.
— Энди не япаджагъымны бакъ, — деген Мемет Аметке.
Бу сёзлерни айткъан сонъ о эджнебийнинъ янына барып кисени къойнундан ойле усталыкънен чыкъарды ки, эджнебий бир шей дуймагъан.
Сонъ башкъа сокъакъкъа айланып алтынларны сайып чыкъкъан, докъуз алтынны озюне къалдыргъан, къалгъанларыны исе кене кисеге толдургъан ве ичи не озюнинъ кумюш юзюгини де ташлагъан.
— Энди не оладжагъыны бакъ! — деген о Аметке.
Мемет тюкянлар арасында юрген эджнебийнинъ янына къайтты, кисени къойнуна къайтарып тыкъкъан ве четке чекильген.
Бираздан сонъ Мемет кене бу адамнынъ янына келип, якъасындан туткъан.
— Ах сени, хырсыз! — багъыргъан о эджнебийге. — Манъа, эдепли туджджаргъа чапкъылмагъа истединъми?
Къаравул, ярдымгъа келинъиз!
Султанымызгъа садыкъ олгъан адамларны ынджыталар!
Шу ань къаравуллар чапып кельгенлер ве Мемет тирелип тургъан эджнебийни къадыгъа чеккелеп алып кеткен.
— Эй, икметли ве парагъа сатылмагъан шеэримизнинъ къадысы! — Мемет, этрафтакилери эписи эшитсинлер деп багъыргъан. — Бу динсиз эджнебий меним ичинде алтынлар олгъан кисемни хырсызлады!
— Эй, сайгъылы къады! — деди эджнебий. — Бу адам сени алдата.
Къойнумда озюмнинъ кисем бар.
Эр кес шаат олсун, оны озь къолумнен Сизге берем.
Озюнъиз ачып бакъынъыз.
— Ичинде не къадар алтыны бар эди, мухтерем? — деп мураджаат эткен къады эджнебийге.
— Ичинде тамам бинъ алтын, урьметли!
Буны сарраф да тасдикълай биле.
Параны манъа о бозгъан эди.
Эгер ичинде бир капик биле эксик олса, бу парадан озюм ред этерим!
— Я сен? — деп сорады къады Меметтен. — Бу киседе къач алтын бар?
— Аллагъа ант-емин этем! — деген янкесиджи. — Кисенинъ ичинде докъуз юз докъсан бир алтыннен устюнде тамгъам олгъан юзюгим олмакъ керек!
Къады киседеки алтынларны огюндеки табакъкъа бошаткъан ве, ашыкъмай, сайып чыкъкъан.
Анда акъикъатен де докъуз юзь докъсан бир алтыннен тамгъалы кумюш юзюк олгъанына эмин олгъан сонъ къады гъает тааджипленген.
Къады, къанунгъа коре, Меметке алтынларнен юзюкни узатып, яланджы эджнебий исе отуз кере таякънен урулып, джезаланмасыны эмир эткен.
Киевлер эвге къайтып кельген сонъ, Зейнепке кисенен олып кечкен вакъианы икяе эткенлер ве айткъанларыны исбатлап, этегине алтынларны бошаткъанлар.
— Бу алтынлар, — деген Мемет, — усталыгъымнынъ исбаты!
Зейнеп Меметни макътагъан ве дюньяда даа бир янкесиджи оны усталыгъында енъип оламайджагъыны айткъан.
— Энди исе сенинъ невбетинъ, — мураджаат эткен о Аметке. — Бар да чевиклигинъни косьтер!
Амет геджени беклеген, сонъ йип ве ченгеллерни алгъан, Меметни чагъыргъан ве экиси султан сарайына ёл алгъанлар.
Сарайнынъ юксек диварына якъынлашкъанларынен, Амет ченгеллерини атып, диваргъа саплагъан, диварнынъ устюне чыкъкъан сонъ устюне Меметни де котерип алгъан.
Бундан сонъ олар султаннынъ хазинеси сакълангъан ерни арамагьа башлагъанлар.
Мемет джесюр хырсызнынъ аркетлерине бакъып, пек къоркъкъан.
Амет исе джебинден майманчыкъларны чыкъарып, къалын демир къапынынъ килитини ачкъан.
Олар экиси хазинеге киргенлер ве Амет оданынъ ичинде олгъан зенгипликлер арасындан зийнетлернен толу дюльбер бир къутучыкъны алгъан.
Султаннынъ ашханесинден кечкенде, Амет, къоркъудан тилини джойгъан Меметнинъ къолуна къызартылгъан къазнен ичинде шарабы олгъан бардакъны ве устьлеринде султаннынъ тамгъасы олгъан эки къадени туттургъан.
Султан юкълагъан пенджереге келип еткен сонъ, Амет Меметке пенджере тюбюнде гизленип, оны беклемекни эмир эткен.
Мемет, къоркъкъанындан, онъа ялвармагъа башлагъан:
— Санъа Аллагъа ялваргъаным киби, ялварам! — фысылдагъан о, отю патлайязгъан алда.
— Йибер мени, эвге къайтайым.
Къызны озюнъе ал, мен разым.
— Билемиз сизинъ киби сойларыны! — кульген Мемет. — Шимди ред этесинъ, амма эвге къайткъанынънен эр шейни унутырсынъ.
Токъта, султаннынъ озюнден сорап бакъайым, къайсы биримиз бу къызны алмагъа ляйыкъ?
Амет, явашчыкътан пенджереден атлап, оданынъ ичине кирген.
Анда тахта устюнде юкълагъан султанны, янында исе яш хызметкяры отурып, табанларыны къашыгъаныны корьген.
Хызметкяр, юкълап къалмайым деп, къокъулы сакъыз чайнай экен.
Амет, явашчыкътан аркъасындан якъынлашып, бурну астына юкълаткъан иляджны тыкъып, къокълаткъан.
Хызметкяр бир тамам юкълап къалгъан сонъ, Амет оны котерип, янында тургъан балабан сепет ичине отурткъан ве тавандаки ыргъакъкъа ильген, озю исе ерине отурып, султаннынъ табанларыны къашымагъа башлагъан.
— Султаным, — явашчыкътан мураджаат эткен о юкъламсырагъан султангъа. — Бир дакъкъагъа уянсанъыз, сизге бир масалны икяе этер эдим.
Султан козьлерини бираз ачкъан киби олды, амма этрафтаки денъишмелерни сезмей, яры юкъуда:
— Айт, динълейим. — деген...
Амет икяесини Меметнен насыл корюшип танышкъанындан, къыз оларнынъ огюне насыл шарт къойгъанындан, зияде чевиклиги ве энъ уста къылыгъынен айырылгъангъа акъайгъа бармагъа сёз бергенинден башлады.
О султангъа бу шейлерни икяе эткен арада къоркъкъанындан акъылыны джояязгъан Мемет бар сеснен Аллагъа дуа окъумагъа башлагъан.
— Къазнынъ лезетини бакъсанъ бундан яхшы олур эди,— деп ташлагъан онъа Амет икяеси арасында.
Сонъ султангъа насыл Мемет базарда эджнебийни усталыкънен алдаткъаны, экиси сарайгъа кирип, хазинеге далгъанлары акъкъында, султаннынъ ятакъханесине кирип, хызметкярыны юкълаткъаны акъкъында икяе эткен.
Иште, Амет отурып, султаннынъ табанларыны къашый, онъа меракълы-меракълы икяелер айта.
Юкъла, султаным, юкъла, бир шей юкъунъны бозмасын.
Арада Меметке таба чевирилип:
— Сонъ, насыл, султангъа азырлангъан къаз лезетлими, онынъ софрасына къоюладжакъ кибими? — деп сорагъан.
Амет, Мемет икяесини девам эткен арада къойнуна къазны сокъып, къокъудан еринде къатып къалгъан.
Султаннынъ джелляты башыны насыл кескенини тасавур эте экен.
Амет исе султангьа якъынджа эгилип, явашчыкътан:
— Эй, акъыллыларнынъ акъыллысы султаным, айтынъыз бакъайым, бу эки хырсызнынъ къайсы бириси дюльбер Зейнепни алмагъа ляйыкъ?
Султан яры юкъуда:
— Эбет, Амет!
О бу ярышта мувафакъиетнен гъалип чыкъты ве дюльбернинъ акъайы олмакъ укъукъыны къазанды,— деп джевап берген.
— Султаннынъ къарарыны эшиттинъми? — деп сорагъан Амет Меметке тараф башыны чевирип.
— Эшиттим, эшиттим, — фысылдады Мемет къалтырай, къалтырай.
Аллагъа ялварам, ал, ал оны, тек мени бу ерден йибер!
Ракъиби биринджи ерни онъа бергенине эмин олгъан Амет султаннынъ ятакъханесинден чыкъты ве кельген ёлларынен эвге къайткъанлар.
Куньдеши узериндеки гъалебесини исбатлап, къызнынъ огюне хазинеден хырсызлагъан къутуны, къавурылгъан къаз ве шарап бардагъынен эки кумюш къадени къойгъан.
Султан саба юкъудан уянса, садыкъ хызметкяры тавангъа асылгъан сепет ичинде хурулдап юкълагъаныны корьген.
Башкъа хызметкярларыны чагъырып, оны ерге тюшюрмеге эмир эткен.
— Я сен бу сепетке насыл тюштинъ? — деп сорагъан хызметкярындан султан ачувнен.
Хызметкяры исе бир шей анъламагъан адам киби, этрафына бакъып, бир шей акъылында олмагъаныны айткъан.
Бундан сонъ султан гедже олып кечкен шей тюш олмагъаныны, табанларыны ким къашыгъаныны ве ким масал айткъаныны анълагъан.
Деръал везирлерини чагъырып, оларгъа олып кечкен вакъиа акъкъында икяе эткен.
Хазинесинден энъ зияде бегенген къутусы гъайып олгъанына эмин олгъан сонъ хырсызны тапып кетирмеге эмир эткен.
Делляллар бир афта шеэрнинъ мейданларында, базарларында юрип, султаннынъ ферманыны окъугъанлар, ферман — да исе султан хазинеден къутусыны хырсызлагъан адамгъа къабаатыны багъышлагъаны ве атта мукяфат береджеги акъкъында айтыла экен.
Амет яш къадынынен меслеатлашкъан сонъ къутуны алып, сарайгъа баргъан.
Султан оны кулюмсиреп къаршылап алгъан ве шойле деген:
Мемлекетимнинъ энъ уста хырсызы, бойле джесюр арекетни япмагъа сени не меджбур этти?
Айт, гъадабымдан къоркъма!
Амет султангъа кене эр шейни олгъаны киби айткъан.
Икяесини битирген сонъ султан кулькюсини токътатмай, шойле деген:
— Сен киби ачыкъкозь, беджерикли адамгъа хырсызлыкънен огърашмагъа ляйыкъ дегиль.
Хазиненинъ баш бекчисининъ ери и и алмагъа ляйыкъсынъ.
Бу куньден башлап, хазинемден бир капик биле гъайып олмайджагъына эминим!
Бойле этип, Амет Султаннынъ везирлеринден бириси олды.
Ве эльбетте, Меметни озюне ярдымджы алып, эджнебийни тапмагъа, онъа ичинде бинъ алтыны олгъан кисесини къайтармагъа эмир эткен.
## ИНДЖИ САЧКЪАН АДАМ
Джинаетчи ханнынъ хазинесини хырсызлай.
О чокътан-чокъ алтын ве чокъ къыйметли шейлерни алып къача.
Эписинден зияде хан апайынынъ боюнджагъына окюне, чюнки онынъ ичинде энъ къыйметли инджилер ве башкъа дюльбер ташчыкълар бар экен.
— Джинаетчини тапып, джезаламасам, мен хан дегилим, — дей о озь озюне.
Ондан сонъ, о, бутюн хансарайнынъ къаравулларыны, озюнинъ динълейиджилерини ве козьчюлерини топлай да, шойле эмир эте:
— Не япсанъыз япынъыз, лякин джинаетчини тапынъыз!
Тапмасанъыз — башынъызны кесерим!
Бутюн къаравуллар, динълейиджилер ве козьчюлер дюньянынъ чевре-четини араштырып башладылар.
Лякин джинаетчини тапмадылар.
Козьчюлернинъ бириси къыйметли юзюкли ве юзюгининъ устюнде пек дюльбер эльмаз олгъан адамнен расткелише.
Озюнинъ башыны къуртармакъ ичюн, динълейиджи джинаетчини якъалап сарайгъа алып кете.
Везирлерини топлап, хан джинаетчини соргъугъа тута:
— Сен бу юзюкни къаерден алдынъ?
Догърусыны айт.
Айтсанъ, мен сени азат этерим ве къыйметли бахшыш берерим.
Айтмасанъ, — пешман этерсинъ!
— Эй икметли хан!
Алланынъ адынен емин этем ки, мен намуслы кишим ве догърусыны айтарым.
Бу юзюкни мен базарда ят адамдан сатын алдым.
Сизинъ юзюгинъиз олгъаныны бильген олсам, ич бир вакъыт сатын алмаз эдим.
О адамны сизге кетирир эдим ве о, сизге эписини айтар эди.
Мен исе ич бир шей бильмейим.
Хан онъа инанмады ве бичарени джезалады.
Укюм этиледжекни мейдангъа кетирдилер, джеллят балтасыны къайрады.
Бу вакъыт бичаре бакъыра:
— Языкъ ки, шимди мен къабаатсыз оледжем!
Мен ойле бир шей билем ки — оны ич кимсе япып олмаз!
— Сенинъ бильгенинъ недир?
Недир? — деп сорадылар баш везир ве къады.
— Мен ерге инджи экмеге билем, — деди бичаре.
Манъа джан багъышласанъыз, хан чокъ парагъа инджи сатын алмагъа меджбур олмаз я да денъизден чомуп инджи арамагъа чомуджыларны кира этмеге буюк масраф этмез.
Буны эшитип, везир ве къады олюм джезасыны токътаталар ве аджайип хаберни хангъа илян этелер.
Хан исе бу адамны озюне тез кетирте.
— Сенинъ айткъанынъ догъру олса, мен озюмнинъ эмиримни ред этерим ве сени ольдюрмем.
Лякин сен манъа озюнънинъ усталыгъынъны, санатынъны косьтереджексинъ.
Бу аджайип сачувны корьмек ичюн хан ве онынъ везирлери чёльге келелер.
— Манъа эки огюз, сабан, тырнавуч ве айдавджы балачыкъ беринъиз, — дей укюмлю.
Истегенини алгъан сонъ, о ерни сюре ве тырнай.
Ондан сонъ хангъа:
— Энди инджини сачмакъ мумкюн, лякин буны тек намуслы адам япаджакъ.
О озюнинъ омрюнде кимседен ич бир шей хырсызламагъан, ич кимнинъ акъкъыны ашамагъан, ич бир вакъыт хиянетлик япмагъан адам оладжакътыр.
Мен исе — ич бир вакъыт хырсызламадым, лякин шимди мени ханнынъ хазинесинден къыйметли шейлерини алып къачты деп къабаатлайлар.
Онынъ ичюн инджи сачмагъа меним акъкъым ёкъ.
Бундан сонъ, сачувны баш везирге теклиф эте.
Лякин о, озюнинъ гунасыз олмагъаныны билип, ред этип башлады:
— Меним ханым, мен омрюмде экиннен мешгъуль олмадым.
Инджи дегиль, богъдай биле экмедим.
Мен къоркъам бойле укюмет ишини бозмагъа.
Онынъ ичюн, бу эмиетли иштен мени бошатынъыз.
— Яхшы, онынъ ичюн инджини сайгъылы ве итибарлы къады эксин, — деди хан.
— Эй акъыллыларнынъ акъыллысы, — деди къады.
Къадылар ич бир вакъыт экмедилер, не ашайт, не инджи.
Меним ишим — къадылыкъ.
Къадылар гунасыз дегиллер, дей халкъ.
Меселя, инджи чыкъмаса, осьмесе — ким инаныр махкеменинъ догърулыгъына?
Ёкъ, ёкъ, ёкъ, манъа риджа этменъиз.
Алланен риджа этем.
Мени бу шерефтен къуртарынъыз.
— Муфтиге бакъып, сиз, энъ намуслы, энъ инсафлы адамсыз, онынъ ичюн сиз экеджексинъиз инджини! — деди хан.
Лякин муфти де салмакълы, эсаслы сылтав тапа ред этмеге.
Бундан сонъ хан башкъа ярдымджыларына ве везирлерине риджа этмеге меджбур ола.
— Бизим улу, къудретли ве адалетли ханымыз!
— деди энъ зийрекли ве акъыллы везирлерининъ бириси,
— сиз озюнъизнинъ мераметинъизнен ве алидженаплыгъынъызнен бизге буюк ишанч, шан эттинъиз, — бу девлет ишини бизге теклиф этип.
Лякин биз истеймиз ки, — сиз озюнъиз джюмерт къолунъызнен бу инджини махсуллы тарлагъа экинъиз!
Энди ханнынъ озю бу игренч алдан чыкъмагъа меджбур олды.
О озюнинъ везирлери, къадылары ве муфтилери киби, гунасыз дегиль эди.
Онынъ ичюн озю де меджбур олды ред этмеге.
Ондан сонъ къабаатлангъан адам хангъа риджа эте:
— Улу ве адалетли хан!
Корьгениме ве анълагъаныма коре, сизинъ бутюн везирлеринъиз ве башкъа ярдымджыларынъыз — намуссыз, видждансыз адамлар экен.
Лякин мени, намуслы ве къабаатсыз, ич яманлыкъ этмеген адамны, сиз ольдюрмеге истейсиз!
Бу адалетли ишми?
— Яхшы.
Мен озюмнинъ эмиримни лягъу этем, — деди хан.
Эльбетте, сен намуслы ве къабаатсыз адамсынъ, онынъ ичюн бар эк инджини.
Бу адам сюрюльген тарлагъа бара ве инджи эке.
Ишини битирген сонъ, о хангъа айта:
— Энди мен озюмнинъ экинимни къорчалайджам, джинаетчилер я да къушлар хырсызламасынлар.
Даа, манъа учь ай керек бу инджи тарласыны козьлемеге ве къорчаламагъа.
Учь айдан мында тюрлю ве къыйметли инджи осер.
Шу арада хан къулларына эмир этип, тарланынъ ортасында чалаш яптырта ве онынъ янына къаравул къоя — инджи сачувджы адам къачмасын, деп.
Бир къач кунь кечкен сонъ, инджи сачкъан адам къача.
Гедже о къаравулны юкълаткъан иляджнен сыйлай ве башкъа мемлекетке къача.
О яхшы биле эди ки, инджи ич бир вакъыт осьмейджек, чюнки инджини отьмек киби осьтюрмеге имкян оладжагъына инангъан адам, — акъылсыз кишидир!
## КЕДИ
Алушта эфсанеси
Мышыкъ къуш тутаджакъ олып пыскъанда биле, Решиднинъ къызы Назлы къадар йыртыджы дегильдир.
Ах, Решид, Решид, Алла насыл джезалайджагъыны яхшы биле.
Демирджиде Решидден эр кес сакъына эди.
Пек гъарез инсан, гъарез ве къарт тильки киби йыртыджы.
Яваш лаф эте, айткъан сёзю балдан татлы, лякин даима хиянетлик тюшюне, йылмай.
Назлы да тыпкъы бабасынынъ озю.
Бабасыны эркелей, макътай; онынъ юреги исе мис къокъулы гуль киби ача.
Иште, о вакъыт Назлы бабасынынъ сакъалыны чеке, тырнай, тишлей ве гуллер ичине къачып гизлене.
— Хи! — бабасы оны андан чыкъарамаз.
Решид озюнинъ дердини адамлардан гизлей, сокъакъта таныш-билишлер ве дигерлери онынънен селямлашкъанда кене эвельки киби бурнуны котере.
Решидни узакъ-якъын — эр кес биле.
Онынъ багълары Демирджиден Алуштагъадже созулалар.
Амма сараннынъ сараны, эвине, къорантасына сокъур Мустафадан да аз масраф эте.
Бунынъ эписи нафиле, Решид агъа.
Ольгенде фукъареден не къалса — зенгинден де о къала.
Решид Алуштадан къайта, о беяз хоразыны саткъан экен.
Бу хоразны хастанынъ аркъасына урып, сонъра сатсанъ, тереклер ешерип башлагъанда, онынъ дерди башкъасына, хоразны сатын алгъан адамгъа кече.
Решиднинъ къурсагъы чокътан агъыра эди, энди агъырмайджакъ.
Ёл дагъгъа котериле.
Атлар чапып болдурдылар, Сеттар да ёрулды.
— Айдаса шуны, Сеттар, — ачувлана Решид.
Атлар озюнънинъки дегиль, башкъасынынъ аджымасанъ да олур.
Решид агъа ёл бою озь багъчаларына бакъа, къувана.
Бадем къою япракъларнен орьтюльген, башкъа тереклер чечек ачмакъталар.
Решид ойлана:
— Бири манъа булар ичюн йигирми бинъ берсе биле, эписи бир бермем.
Кери чевирилип бакъты.
Тёпеге баягъы котерильгенлер.
Къаршыларында мавы денъиз дивар киби тура.
Этраф дюльбер.
Амма Решид агъа бу гузеллик акъкъында дегиль де, башкъа шейни тюшюне.
— Не къадар зиянкярлыкъ, не къадар шей нафиле гъайып олаята.
Адамлар аш ашагъанда, чанакъта не къадар ягъ къала...
Исар тюбюнде кеди миявлады.
— Мисаль ичюн, не ичюн кеди этини ашамакъ мумкюн дегиль?
Айды озюнъ ашама, мусафирлерни сыйламакъ мумкюн де.
Онъа бираз къуйрукъ ягъы къошсанъ — яхшы пиляв олур.
Эвге кельген сонъ озь тюшюнджелерини Назлыгъа сёйледи.
Назлы кульди:
— Пек яхшы.
Ойле де япармыз.
Бутюн къомшуларнынъ кедилерини топлармыз.
Оларны озюм соярым.
Серинликтен келеджек мусафирлерни сыйлармыз.
Решид серинликлилернинъ алына кунь эвельден къуванды.
Орманларыны сатмагъанлары ичюн, Решид оларны чокътан джезалайджакъ олып юре эди.
— Эльбет, ойле япармыз.
Амма бакъ, кимсеге бир сёз айтма.
Башта бирисининъ кедиси гъайып олды, сонъра кене бири — бир якъкъа кеткендир даа.
Бунъа кимсе шашмады, тааджипленмеди.
Лякин Решид агъа серинликтен эр кесни, сакъал ёллагъанларнынъ эписини мусафирликке давет эткенини эшиткенде эр кес тааджипленди.
Назлы софрагъа пиляв кетирди.
Пирнич бувлана, амма агъыр бир къокъу чыкъа, дерсинъ бу этрафта мышыкълар сурюси юре.
% «Бу хамырда бир хыл вар», — деп тюшюндилер.
Бунъа бакъмадан, ашкъа янаштылар, базылары атта макътадылар.
— Я сен не ичюн ашамайсынъ? — дей Назлы бабасына, — Мен пиширген ашнынъ дадыны бакъ.
Решид четке тюкюрди, индемеди, сабыр этти.
Серинликлилер исе ашны эп макътайлар.
— Къызынъ ашчы экен, пек яхшы, тыпкъы озюнъе бенъзей.
Шорбаджынынъ шанына даа чокъ эйи сёзлер айтылды.
Амма бири «ыкъ» этти, дерсинъ, къурсагъында кеди миявлады.
Башкъалары да эшиттилер: — Мусафирликте шишгендже ашагъанына къувана, — деп тюшюндилер.
Лякин Серинликке къайтып кельгенлернинъ бирисининъ дегиль, эписининъ къурсакъларында кедилер миявладылар.
Олар бутюн гедже юкъламадылар, чекиштилер, дерсинъ ичлерини кедилер тырмалай.
Къарт Асан олеязды.
— Мышыкъ ашадынъмы не мараз, — ачувлана огълу онъа, — инсангъа юкъу бермейсинъ...
Асан тюшюнджеге далды.
Решид агъа керчектен де оларны маскъара этмек ичюн бир шей япмагъайды.
Сабасына бутюн кой халкъы Решид агъа озь мусафирлерини кеди этинен пиширильген пилявнен сыйлагъаныны эшитти.
Демирджили эки койлю ёлдан кечеяткъанда, серинликлилерге:
— Алданып кеди эти ашадынъыз.
Мияв, мияв! — дедилер, оларны эриштирдилер.
Бундан сонъ серинликлилерининъ эписинден кеди къокъусы келип башлай.
Бир ай кече, ёкъ йыл, он йыл кече, атта шимди де олардан бу къокъу кетмей.
Серинлик янындан кечип кетеяткъанда кеди сеси эшитиле.
Бельки мен де бир шейлер къошкъан-уйдургъандырым.
Къошмасанъ, чатмасанъ, сени кимсе динълемез.
Амма бир шей ич де уйдурма дегиль.
Серинликнинъ янындан кечеяткъанда, Алла сакъласын, мияв десенъ, ишинъ битти.
Сёгселер, тюкюрселер, яхшы амма, эллеринъе балта илишсе, сычан делиги бинъ алтын, къачып къуртулайым десенъ биле, артынъдан балта етишип келир.
Бу койлюлер пек мергинлер.
Инанмасанъ — сына да бакъ.
Андан кечеяткъанда — мияв, де...
## КЕМАЛ БАБА
Къара дагъ эфсанеси
Шурет де, алтын да къыдырмады.
Акъикъат къыдырды.
Дюньядан акъикъат ёкъ олаяткъаныны корьгенде исе, Кемал баба ятты ашагъы ольди.
Кемал баба къач яшында эди кимсе бильмей.
Юз, дей эдилер, бельки о вакъыт, эки юзьдир.
Чокъ яшады, бутюн койнинъ халкъы онъа догъмуш олып къалды.
Пек чокъ яшады, къулакълары энди эшитмей эди, козьлери исе адамларнынъ чапкъалагъанларыны козь этмектен махрум эдилер.
Кимерде онынъ акъкъында унута эдилер.
Тек баарь кунеши орталыкъны — Къара дагъ тёпеликлерини алтын шавлесинен къаплап башлагъанда, онынъ да яшагъаныны хатырлай эдилер.
Кемал баба чересини чокъракъ сувунен юва, кене дагъгъа кете.
Чечеклернинъ къокъусы, серин ельчик оны охшап кече.
Варлыкъ къуванчы эр шейде дуюла эди.
Кемал баба бутюн буларны пек севе, озюни оларнынъ ичинде ис эте.
Аякъларыны зорнен ала, эллерини дуа этмеге биле котерип оламай.
Эй, дюнья!
Сенми эдинъ дешетли геджелерде къаялар арасында юрген.
Бир де бир хавф догъгъанда гемиге ялдап баргъан гъайретли, джесюр Кемал.
Энъ бай ве буюк адамларнынъ бетине акъ сёзюни айтмагъа сакъынмагъан, докъуз улькеден къувулгъан Кемал.
Чюнки акъикъатны айткъанны докъуз мемлекеттен къувалар.
Халкъ бойле айта.
Онынъ омрю фуртуналы эди.
Бу койчикке кельген сонъ тынчланды.
Къуранны молладан да яхшы бильген, арап китапларыны анълагъан, Мекке ве Истанбулда булунгъан — терен бильгили адам.
Бильгили адамны исе койде саялар.
Кемал чокътан берли Къара дагъ джапында яшай, чокъ баарьлер кечти.
О эп дагъгъа къатнай.
Чокъракъ башындаки эмен терегине бельги къоя.
Эп акъикъатнынъ кельмесини беклей.
Къач вакъыт акъикъатны беклегенини озю де бильмей.
Лякин илле бир кунь келеджегине эмин.
Йыллар бойле кечмекте эди.
Эмен терегининъ устюндеки бельгилер эп чокълаштылар.
Баарь кечти, яз кельди.
Авалар пек къызды.
Бойле якъыджы сыджакъ не вакъыт олгъаныны кимсе хатырлап оламай.
Кунеш отларны, япракъларны якъты, чокъракъларны къурутты.
Джамиде дуа окъулды, Кемал бабадан: — Сонъ не оладжакъ? — деп сорады къартлар.
— Ай тутуладжакъ, ягъмур ягъаджакъ.
Фелякет оладжакъ.
Адамлар теляшландылар.
Кок узеринде енгиль булутлар корюнди, амма ягъмур ягъаджакъкъа бенъземей эди.
— Кемал баба илериде не оладжагъыны айтмагъа бильмей.
Гедже исе къоюрып кельген булутлар йылдызларны сёндюрдилер, ачувлы йылдырым ойнады, кок гудюрдиси байырларнынъ тёпесине энди, дешетли сеслер орталыкъны титретти.
Сагъанакълы ягъмур шувулдады, орталыкъны сув басты.
— Кемал баба догъру айтты!
Энди фелякет оладжакъ, адамлар пек къоркътылар.
Дагъдан тюшкен сель кой сокъакъларыны ювды, къачып етиштиремегенлерни денъизге алып кетти.
Бай Вели делирди.
Къомшусындан нелер басып алгъан олса: эвни, багъны, эписини къайтармагъа емин этти.
Алланынъ адыны айтып агълай, оны омрюнде айтмагъан сойлары биле текрарлай.
Чюнки этрафта фелякет.
Джамиде дуалар окъула.
Кемал баба энди не айтар экен?
Кемал баба адамларнынъ юреклеринде не олгъаныны, не тюшюнгенлерини биле эди.
Тышкъа чыкъты, булут сарылгъан Къара дагъ тарафкъа бакъты.
Пейгъамбернинъ сарыгъыны корьген киби олды.
Адамлар да бакъалар, бир шей корьмейлер.
Кемал баба динъленди.
Коктенми, дагъданмы къуванчлы сеслер эшитильди.
Адамлар динълейлер — эшитмейлер.
Бир куньден сонъ Кемал баба бакъкъан тарафта кунеш йылтырады.
Фелякет кечти, адамлар озюне кельди.
Чокъусы эляк олды.
Оларнынъ топракъларыны къомшулары болюп алдылар, фуртуна оларны алып кетмегени ичюн, Аллагъа дуа эттилер.
Бу фелякет вакътында Коктебель мырзасы эвельде адамларны пек къыйнагъаны белли олды.
Кемал баба онъа дарылды.
Мырза шашмалады, не япаджагъыны бильмеди.
Сандыгъындан толу кисесини чыкъарды, гедже Кемал бабагъа алып барды.
— Буларны ал, тек мени утандырма.
Кемал баба алтынларны котерип атты. — Кет! — деди ачувлы алда.
Мырза Кемал бабанынъ огюнде тиз чёкти, ялварып башлады.
— Чокъ къалмады, якъында оледжексинъ, озюм джыярым, мезарынъда къазыкъ усьтюне сарыкъ къоярым, имамларгъа чокъ пара беририм, олар, Кемал бабай мукъаддес адам эди, Кемал баба азиздир, дерлер.
Эр шейни япарым, тек мени макъта.
Мырзанынъ сёзлерини анълагъан Кемал баба ондан юзюни чевирди, Мырза ачувындан къайнады, къартнынъ усьтюне атылды, котеклеп башлады.
— Меним дегенимни япаджакъсынъ, ёкъса ольдюрерим.
— Ольдюр, — деди къарыкъ сеснен Кемал баба.
Саба адамлар Кемал бабаны олюм алында корьдюлер.
Не олгъаны акъкъында о бир шей айтмады.
Чюнки мырзанынъ хасталангъаныны ве чокъкъа бармайджагъыны биле эди.
О адамларгъа:
— Таягъым къайда тюшсе, мени анда комюнъиз, — деп васиет этти.
— Къарт, гъалиба, шашмалай, — деп тюшюнди адамлар.
Амма сонъки кучюни топлагъан Кемал баба еринден котерильди, тышкъа чыкъты, таягъыны тёпеге фырландырды, озю салланды, йыкъылды, шу ерде джан берди.
Таягъы исе кокке котерильди, Къара дагъгъа учып кетти.
Онынъ пешинден чаптылар, таякъны чокъракъ башында таптылар.
Адамлар къартны анда джыйдылар.
Сонъ теректеки бельгилерни сайдылар...
Докъсан докъуз...
Кемал баба юзни толдурды, дедилер адамлар.
Яхшы заманлар кельди.
Дагълар ешиль отларнен ортюльди.
Анда сюрюлер яйылдылар.
Олар геджелери де эвге къайтмай, дагъларда геджелей эдилер.
Чобанлар геджелери Кемал бабанынъ мезарында ешиль ярыкъны коре эдилер.
Молла буны тешкермек истеди, адамларны ёллады.
— Акъикъатен де азизми, билинъиз, — деди.
Ешиль атешни пек чокъ адам корьди.
Отуздан, Къоздан, Къапысхордан хасталарны кетирдилер.
Анда хасталар шифа таптылар.
Имам Кемал бабаны азиз, деп илян этти.
Мында кельгенлернинъ сайысы даа да чокълашты.
Шимди де келелер.
Хасталарны Алуштадан ве Уськюттен, Акъмесджиттен ве Багъчасарайдан кетирелер.
Темиз къальпнен кельгенлернинъ эписи тюзеле экен.
## КЕМАНЕ, ДАРЕ ВЕ КЪАВАЛ
Кемане сокъакъ бою кете эди.
Аркъасында богъчасы, богъчасынынъ ичинде исе онынъ бутюн йырлары.
Чокъмы кете, азмы кете — болдурып, ёл кенарындаки ташчыкъкъа отурып, тюшюнджеге дала.
Онынъ бутюн дюньяда бир досту биле олмагъанына, богъчадаки йырларынынъ да эписи бири-биринден аджыныкълы олгъанына окюнип окюр-окюр агълай.
Агълап тойгъан сонъ, кене ёлуны девам эте.
Кете-кете кемане баягъы ёл кече.
Бирден къулагъына бир гурюльти эшитиле.
Башыны котерип бакъса, байырдан ашагъы Даре тыгъырып тюше.
Озю де ойле бир гурюльтинен келе ки, дерсинъ огюз сюрюси чапа.
Даре Кеманени корип токътай:
— Селям алейкум, Кемане.
Огъурлар олсун, къайда кетесинъ я?
— Козьлерим бакъкъан тарафкъа, — деп джеваплана Кемане.
— Мен де о якъкъа кетем.
Айды, берабер кетейик.
Бири-биримизге аякъдаш олурмыз.
Кетелер.
Даре, онынъ пешинден Кемане.
Узакътан аджыныкълы бир ава эшитиле.
Якъынджа келип бакъсалар — чалы тюбюнде Къавал отура ве яваштан инълей.
Экиси де бир кереден:
— Селам алейкум, Къавал бей!
Не олды я?
Пек эфкярлы йырлайсыз?
Къуванмагъа шей ёкъ, — дей Къавал.
— Къашкъырлар бутюн къой сюрюсини богъып, чобанларны да таладылар.
Оларны аджыйым.
— Юр бизнен, бири-биримизге аркъадаш олурмыз, — деп теклиф эте Даре.
Энди учевлешип кетелер.
Козь къаранлыгъы тюшкенде бир дагънынъ янына келип чыкъалар.
Атеш якъып къызыналар, раатланалар.
Азачыкъ озьлерине кельген сонъ, къана, берабер йырлап бакъайыкъ, дейлер...
Кемане яваштан чалып башлай, онынъ артындан Даре истер-истемез домпулдай, Къавал да инълей-инълей оларгъа зиль тута.
Бу агъыр ве аджыныкълы нагъмеден бутюн дагьны къаарь-къасевет сарып ала, атеш де сёне, чегерткилер де суса, атта коктеки йылдызлар биле сёне...
Сабасына достлар кете-кете бир койге барып чыкъалар.
Бу койнинъ сакинлери бол берекет алгъан, амбарларны толдурып, энди Алтын Кузьнинъ догъгъан куню — Дервизагъа азырлана экенлер.
Этраф койлерден мусафирлер чагъыргъанлар, софралар донаткъанлар.
Эр кес ашай, иче.
Лякин недир етишмей, не етишмегенини койлюлернинъ озьлери де анълап оламайлар...
Иште, бу арада Кемане, Даре ве Къавал пейда олалар.
Оларны корип: «Бизге етишмегени бу экен!
Чалгъысыз байрам байрам олурмы?» — дей койлюлер.
Достларны тёрге кечирелер.
Ашаталар, ичирелер.
Мусафир эткен сонъ, шенъ бир ава чалмакъны риджа этелер.
Авагъа джошып эр кес оюнгъа тюше.
Адамлар сабагъадже ойнап йырлайлар.
Сонъра эвлерине, озь койлерине къайталар.
Шенъ чалгъыджылар: Кемане, Даре ве Къавал акъкъында эйи хабер бутюн алемге даркъай.
О йылы кузь узун ве сыджакъ ола.
Эр бир койде байрам, той-джыйын отькериле.
Чалгъыджы достларнынъ къаарь-къасеветке вакъытлары къалмай.
Эвинъде бутюн керегинъ олса, эр кес сагъ-селямет олса, амбарлар толу олса, айванлар токъ, бакъылгъан олса адамлар да джумерт ве мусафирчен олалар.
Эр бир койде, койлюлер чалгъыджыларны озгъарыр экенлер, багъышлагъан къуванчлары, эмеклери ичюн хатырларыны пек хош эткенлер.
Достлар, къазангъанларыны топлап топракъ алалар, эв къуралар, багъ етиштирелер.
Бу буюк дюльбер эвнинъ янындан кечкенлер: «Бу Кемане, Даре ве Къавалнынъ эви», — дейлер.
Куньлернинъ биринде достларны буюк ве зенгин тойгъа чагъыралар.
Той гедже-куньдюз бир афта девам эте.
Кемане келин ве онынъ джариелери ичюн шенъ йырлай.
Къавал киев ве онынъ достларыны шенълендире.
Даре исе — ортагъа кучь сынашмакъ ичюн чыкъкъан пельванларгъа зиль тута.
Бир афта девам эткен той да бите.
Киевнинъ бабасы чалгъыджыларны разы этип, оларгъа алтын бере.
Толу бир даре алтын.
Достлар пек хош олып эвлерине къайталар.
Кельген сонъ алтынларны пайлаштырмакъ къарарына келелер.
Алтынларны къонанынъ устюне обалап, этрафына отуралар.
Эр бири обадан бирер алтын алып, озь янына топлап башлай.
Алтынларны учь къысымгъа болелер, лякин ортада бир алтын капик къала...
Достлар къона устюнде къалгъан алтынгъа бакъып, не япаджакъларыны бильмейлер.
Бир алтынны учьке насыл боледжеклерине чаре тапмай, шашмалап къалалар.
— Аранъызда энъ сесли, энъ итибарлы меним, — дей Даре.
— Демек, алтынны мен алмакъ кереким.
— Ёкъ, —дей Кемане. — Къальплерни сызлаткъан, энъ назик сес киминъки?
Меним сесим.
Демек алтын меним оладжакъ.
— Бакъ сен бу къопай чораларгъа! — секирип тура Къавал.
— Киев ве онынъ достларыны ким шенълендирген эди?
Мен.
Алтын да меним олмакъ керек.
Достлар чокъ вакъыткъадже тартышып, давалашалар.
Амма бир сёзге келип оламайлар.
Тюшюне-тюшюне, шу алтын капикни багъчагъа тереклернинъ тюбюне комип, барып адамлардан акъыл танышмакъ къарарына келелер.
Олардан анги бириси бу алтынгъа ляйыкъ олгъаныны адамлар айтсынлар.
Озь байлыгъыны ташлап кетмеге бириси де истемей.
Эр бири озь алтынларыны алып ёлгъа чыкъа.
Олар гедженинъ бир маалинде атеш этрафында отургъан адамларгъа расткелелер.
Бу — зияфет башында отургъан айдутлар экен.
Чалгъыджыларны корип пек къуваналар.
Оларны ортагъа алып, чалынъыз дейлер.
Чалгъыджылар исе индемей туралар.
«Сиз бизни кейфлендирмеге истемейсинъизми!», — деп ачувлана айдутларнынъ башы.
Кемане оларгъа бойле джевап бере:
— Сайгъылы айдут азретлери!
Биз гонълюнъизни хош этермиз, амма башта сиз давамызны чезмек керексинъиз: бизим анги биримиз баш, анги биримиз энъ итибарлы?
Демек алтын да онынъки олмалы.
— Бу даваны чезмеден эвель, биз бу алтын насыл олгъаныны корьмек керекмиз...
Айдутларнынъ башы шейтан киби айнеджи экен.
Даванынъ къокъусыны бир кереден анълай...
Кемане озь алтынлары сакълагъан богъчаны ача.
Атешнинъ ярыгъында алтынлар гуя коктеки йылдызлар киби парылдайлар.
Айдутлар алтынларны корип Кеманенинъ устюне атылалар.
Онынъ теллерини къопаралар, къулакъларыны сындыралар, багърыны эзелер.
Алтынлар ичюн ойле котек чыкъаралар ки, достлар зорнен къачып къуртулалар.
Учюнинъ де кейфи ёкъ, кетелер.
Баягъы кеткен сонъ яйлада йылкъыджыларны расткетирелер.
Адамларнынъ башлары эгик, кейфлери ёкъ, отуралар.
Сатмагъа айдагъан ат сюрюси къашкъырлардан къоркъып, озюни яргъа аткъан.
Йылкъыджылар энди атларнынъ шорбаджыларына насыл джевап береджеклерни тюшюнип, гъам-къасевет ичинде отуралар.
Олар чалгъыджыларнен селямлашып, ал-хатыр сорагъан сонъ, бир ава сымарлайлар, амма чалгъыджылар индемей туралар.
Иылкъыджыларнынъ энъ уйкени: «Сиз бизни урьмет этип, къасеветимизни савултмакъ истемейсинъизми?», —дей.
Къавал онъа бойле джевап бере:
— Сайгъылы йылкъыджы эфендилер!
Биз мытлакъы чалармыз, амма сиз башта бизим давамызны чезмек керексинъиз: анги биримиз баш, анги биримиз алтынгъа ляйыкъ...
Къана о алтын?, — деп сорай бир йылкъыджы. — бельки онынъ ичюн дава котермекнинъ аджети ёкътырдыр?
Бу акъаретли сёзлерни эшиткен Къавал даяналмай.
Торбасыны чезип, йылкъыджынынъ огюне озь байлыгъыны сепе.
Йылкъыджылар алтынларны корелер, бутюн дюньяларыны унутып, оларны джыйып башлайлар.
Къавал ачувланып, озь байлыгъыны къорчаламагъа атыла, амма йылкъыджылар оны да, достларыны да дереге котерип аталар...
Сабасына достлар дереден зар-зорнен тырмашып чыкъалар.
Бири-бирине къолтутып, яваш-яваш кетелер.
Буюк ёлда оларгъа кой пельванлары расткеле.
Олар да котектен когерген, шишкенлер.
Ялынаякъ, усьтлеринде тек шалварлары бар экен...
Олар базар куню ярмалыкъкъа, башкъа курешчилернен кучь сынашмакъ, баш мукяфатны къазанмакъ ичюн баргъан экенлер.
Амма куреш вакътында оларнынъ арабаларыны да, атларыны да, урбаларыны да айдутлар алып къачкъанлар.
Курешчилер не къадар тырышсалар да баш мукяфатны къазанып оламагъанлар.
Энди маскъара олып койлерине къайталар.
Койдешлеримизнинъ козьлерине бу сыфатта насыл корюнир экенмиз деп, ойланып кете экенлер...
Пельванлар чалгъыджыларны корип пек къуваналар.
Оларны сарып алып, шенъ бир ава чалмакъны риджа этелер.
Чалгъыджылар исе индемей туралар.
Пельванлар ачувлана: «Сиз энди акъчасыз чалмагъа да истемейсизми?».
— Биз истеген аванъызны чалырмыз, — дей Даре, — амма сиз башта давамызны чезинъиз: бизим арамызда энъ яхшы ким, энъ мунасип ким, алтын кимнинъ олмалы...
Курешчилер бири-бирине бакъалар.
Оларнынъ буюги бойле дей:
— Сизинъ даванъызны чезмеден эвель, биз алтын керчектен де алтын олгъанына эмин олмакъ керекмиз.
Бельки о, алтын дегильдир...
Бу сёзлер Даренинъ джанына тис.
О, торбасыны чезип, ёлгъа бутюн барлыгъыны сепе.
Пельванлар алтынны корип, къуванчларыны ичлерине сыгъдырмайып, багъырып алтынгъа атылалар.
Даре оларнынъ бирини, дигерини четке чеке, амма къайда!
Олар дарени тепмелейлер, мешин кольмегини йыртып, ойле фырландыралар ки, Кеманенен Къавал оны ёл четиндеки арыкътан зорнен къыдырып тапалар.
Бутюн байлыкъларыны джойып, котек ашап, бир алтынгъа ола не къадар акъаретлерге огърап, чалгъыджылар эвлерине къайталар.
Шу алтынны къазып алып базаргъа кетелер.
Догъру эснафчылар устаханесине кирелер.
Оларны анда низам-тертипке кетирелер.
Кеманеге янъы садеф къулачыкълар къоялар, янъы теллер чектирелер, эзильген якъларына лак сюртелер.
Дареге янъы мешин кольмек кийдирелер, ялкъылдагъан зильчиклер такъалар.
Къавалнынъ исе козьчиклерини буллюр шыранен ювып, янъы тончыкъ кийдирелер.
Достлар бир ерге топланып, бири-бирине бакъып къалалар, озьлерини танып оламайлар: о къадар дюльбер олгъанлар.
Кемане къувангъанындан артыкъ даянып оламай: янъы телизлерини черте.
Даре онъа зиль тута.
Къавал да янъгъыравукъ нагъмесинен достларгъа къошула.
О куню базарда олгъан бутюн халкъ шенъ чалгъыджыларны динълемеге топлана.
Иште, о куньден берли достлар бир даа давалашмайлар.
Татлы-муаббет яшайлар.
Шимди де шай яшайлар.
Кой-койден кезип той чалалар, байрамларда адамларны шенълендирелер.
Олар эр даим къуванч, йыр олгъан ерде, къайтарма янъгъырагъан ерде булуналар.
Бу ханлыкъта Кемане, Даре ве Къавалдан да итибарлы ве намлы кимсе олмагъан...
## КИМ АКЪЫЛЛЫДЖА?
Бир заманда бар экен, бир заманда ёкъ экен, бир падиша яшагъан экен, онынъ везири исе къарт ве пек акъыллы адам экен.
Вакъты кельгенде, бу везир ольген ве падишагъа янъы везирни къарт везирнинъ эки ярдымджысындан бирисини сайламакъ керек олгъан экен.
Падиша, къайсы бирисини къояйым экен деп, чокъ тюшюнген.
Сечип алгъан адамында янъылса, озю пешман этеджек.
Асылзаделеринен де меслеатлашмагъа чокъ истемеген.
Дегерли везирни сечип алмагъа падишанынъ озюнде акъылы етмеген, деп айтырлар.
Падиша сынав кечирмек къарарына кельди.
О, къарт везирнинъ ярдымджыларыны янына чагъырып, шойле бир суаль бере:
— Омюрде байлыкъмы ёкъса талий биринджи ерде тура?
Сиз насыл фикирдесинъиз?
Асылзаделер тюшюнджеге далгъанлар.
Сонъ бириси шойле деген:
— Эбет байлыкъ, падишам.
Сиз мемлекетимизнинъ энъ зенгин адамысынъыз шунынъ ичюн де мемлекетимиз чечекленмекте.
Сизинъ боллугъынъыз акъкъында шурет чокъ мемлекетлерге етти.
Икметлилер исе: «Саип зенгин ве джумерт олса, хызметчилери де бахыт ве эйиаллылыкъта яшайлар», — дегенлер.
Экинджи асылзаде тюшюнген сонъ шойле деген:
— Мен исе, Алий азретимиз, омюрде талий байлыкътан муимдир, деп саям.
Бабанъызны хатырланъыз.
О, тахткъа отургъанда, мемлекетимизде ачлыкъ ве къалабалыкълар уюом сюре эдилер.
Эр бир бай озюни хан деп сайгъан ве падишагъа бойсунмагъа истемеген.
Амма бабанъыз, акъылы ве талийи саесинде боюнларыны эгмеге истемеген байларны енъди ве мемлекетни бирлештирип олды.
Эр шейде талий онъа ярдым: урушларда да, тиджаретте де, тек озь адамларынынъ дегиль къомшуларынынъ ишанчыны къазанувда да.
Бабанъыз, акъылы ве талийи саесинде сизге кучьлю ве зенгин девлет къалдырды...
Падиша кимнинъ тарафыны аладжагъы акъкъында тюшюнджеге далгьан.
Козю пенджереге тюшкенде, сарайынынъ ашханесине эр кунь одун ташыгъан одунджыны корьди.
— Барсын, экинъизнинъ аранъыздаки бу даваны бу адам чезсин, — деген падиша. — Оны сынап бакъынъыз.
Биринджи олып, одунджынынъ янында омюрде энъ муим шей байлыкъ деп сайгъан асылзаде баргъан.
Одунджыгъа бир алтын динар багъышлагъан.
Одунджы онъа узатылгъан динарны корип, тааджипленген:
— Бу мукяфатны манъа не ичюн бересинъиз? — деп сорагъан о асылзадеден.
— Пек эмексевер ве гъайретли адам олгъанынъ ичюн, — деп джевап берген асылзаде.
— Сен чокъ йыллардан берли — ягъмур, къар ягъамы, сувукъмы, сыджакъмы — сарайгъа одун ташыйсынъ, сарай ашханесини бир кунь биле одунсыз къалдырмадынъ.
Бу агъыр ишинъден сени бошатам.
Азачыкъ раатлан, истегенинъ киби яша.
Асылзаде сарайгъа къайткъан сонъ шойле деген:
— Мен бу адамгъа олгъаны-оладжагъы бир алтын динар багъышладым.
Фукъаре ичюн бу буюк байлыкъ.
Ярын о мында энди кельмез...
Падиша :
— Айса, ярынгъадже бакъайик, — деген.
Одунджы исе о арада омузындаки агъыр юкни ташлап, эвине къайтаджакъ олгъан.
Ёлда адам бир тюкянгъа кирген, сатыджыгъа алтыныны берип, бир кумюшлик чешит тюрлю лезетли шейлер бермесини риджа эткен.
Сатыджы онынъ айткъанларыны эписини теразеде чекип азырлагъан.
Одунджы бу шейлерни торбасына къояджакъта, сатыджы:
— Малым ичюн башта парасыны оде, сонъ алырсынъ,— деген.
Одунджы сымарлагъан малы ичюн параны энди бергенини не къадар исбатлайджакъ олса да, онъа кимсе инанмагъан.
Эр кес онынъ устюнден кулип, тюкяндан къувып чыкъаргъанлар.
Экинджи куннинъ сабасына одунджы кене ормангъа баргъан, одун кесип топлангъан ве кене сарайгъа алып баргъан.
Оны къапы янында тааджипленген асылзаде къаршылап алгъан ве алтыныны неге масраф эткенини сорагъан.
Одунджы онъа эр шейни олгъаны киби айткъан сонъ, о онъа энди бинъ дане кумюш динар багъышлагъан.
Одунджы кумюш толу торбасыны аркъасына урып, эвине къайтаджакъ олгъан.
Ёл бою ярын къадынынен берабер базаргъа бараджагъы, бу парагъа ашаладжакъ шейлерни, урба, ат, сыгъыр ве къойлар, тавукъ алып эвге кельген сонъ, бахытлы ве эйиаллылыкъта яшайджакълары акъкъында хаяллангъан.
Одунджы энди эвине якъынлашаяткъанда, тёпеден устюне къартал атылып, аркъасындаки торбасыны тавшан беллегеп чекип алгъан ве кене тёпеге учып кеткен.
Сабасына одунджы кене сарайгъа о дун алып кетмеге меджбур олгъан.
Сарайнынъ къапысы огюнде оны кене тааджипленген асылзаде къаршылап алгъан.
Одунджы онъа эр шейни олгъаны киби айтып берген, бир шейни гизлемеген.
Бундан сонъ асылзаде хызметчисине яхшы бир атны кетирмеге эмир эткен, атнен берабер одунджыгъа бир торба алтын да берген.
Одунджы атны алгъан ве югенинден тутып, эвине тараф ёл алгъан.
Эм кете, эм хаяллана.
Янъы эв къураджагъы, зенгин урбалар аладжагъы, бутюн къомшулары, атта энъ зенгин сойлары биле онынъ янындан кечкенде башларындаки къалпакъларыны чыкъараджакълары акъкъында хаяллангьан...
Одунджы орман ичинде кете экен.
Апансыздан тереклер арасында къашкъыр чапып чыкъкъан, ат къоркъкъанындан одунджынынъ къолундаки югенни узип, къачып кеткен.
Одунджы атны чокъ арагъан, амма ойле де тапмагьан.
Эм атсыз, эм парасыз къалгъан.
Дёртюнджи куню одунджы омузындаки одунларнен кене сарайгъа кельгенини корьген падиша шойле деген:
— Бу адам учь кере бизден къолунда байлыкънен къайтты, амма ойле де зенгин ве бахытлы олгъангъа ошамай.
Энди онъа талийини сынамакъ невбет кельди.
Экинджи асылзаде одунджынынъ янына келип, онъа кетирген одунлары ичюн бир кумюш берген ве шойле деген:
— Бахтынъны сына да бакъ, бу парагъа ёлунъда биринджи расткельген шейни сатын алып бакъ.
Одунджы эвине къайтаяткъанда, ёлунда агълап отургъан бир яш чобанны расткетирген.
Одунджы ондан:
— Санъа не олды?
Не ичюн агълайсынъ?
Яш чобан шойле джевап берген:
— Шорбаджым базаргъа къой сюрюсини айдап кетирмекни авале этти.
Гедже исе чёльде сюрюмизге къашкъырлар атылды, бутюн сюрюм дарма-дагъын олды, къойлар къачып кеттилер.
Энди бутюн байлыгъым — мына бу чобан таягъы...
Одунджы асылзаденинъ айткъаныны хатырлагъан ве чобангъа деген:
— Бу таягъынъны манъа сат, мен санъа онынъ ичюн бир кумюш берерим.
Одунджы таякъны сатын алып, омузына къойып кете, эвинде оны ач къорантасы беклегени, къомшу байгъа барып ялвармакъ керек оладжагьы акъкъында тюшюне экен.
Ормандан, къарт алма тереги янында кечкенде, бир къач алма аладжакъ олып, таякъ аткъан, бакъса, не корьсин, алма ерине огюне кумюш динарларнен толу кисе тюшкен.
Албу ки, къартал алып къачкъан кисеси экен.
Одунджы параны эвине алып кельген, къадыны исе:
— Бу талий, оны санъа Алла берди,— деген.
Ярын джума, къомшу койдеки джамиге намазгъа барып, Аллагъа дуа эт, бергенлерине сагъ ол, де.
Одунджы къадыны айткъаныны динълеген, эртеси кушо танъ аткъанынен къомшу койге ёл алгъан.
Ёлуны къыскъартмакъ ичюн тарла ичинден кеткен.
Чалылар янындан кечкен вакъытта ат кишнегенини эшиткен.
Одунджы чалыларны ачып бакъса, не корьсин!
Онъа багъышлангъан ат тура, аякълары йипке сарылгъан, янында исе от устюнде торбасы ята.
Одунджы атны бошатты, торбаны устюне юкледи, озю де аткъа минип, эвине къайтты.
Падиша одунджыны учь кунь беклеген, амма о ойле де бир даа сарайда корюнмеген.
Иште, бундан сонъ падиша везирликни биринджи ерге талийни къойгъан асылзадеге ишангъан..
## КЁР ОГЪЛУ
Шойле айталар ки, даа пек эрте заманларда мемлекетни ханлар идаре эткенлер.
Олар эсир туткъан, озьлерине таби олгъанларны савып-сувургъан, алай байлыкъларыны джыйгъан, ярашыкъ сарайларда яшагъанлар.
Олар байлыкъ эльде этмек ичюн, бири-бирлеринен талашкъан, кимер вакъытларда исе зевкъ байрамлары тизерек озьаралары къошусы япкъан, абаданлыкъ къазангъанлар.
Мына, Болу орталарында шунынъ киби бир хан олгъан.
Бу хан ат къошусында нам къазанмакъ макъсадынен озюнинъ къарт ве теджрибели атчысыны ат сайлатмагъа джибере.
Факъыр атчы шу къадар джылкъы ичинден сайлай-сайлай бир къотур тайны тапа, хангъа кетире ве:
— Иште, ханым, сизинъ абаданлыгъынъызны котереджек бу тайдыр, — дей.
Къотур тайнынъ арыкълыгъыны ве къучангъылыгъыны корьген хан ачувлана ве къартнынъ устюне джекире:
— Шу къадар джылкъынынъ ичинден шу къотур тайны тапып кетирдинъми? — дей.
Залым хан озюне садыкъ олгъан хызметчилерини чагъыра, оларгъа: «Атчынынъ козьлерини чыкъарынъыз!» — деп эмир эте.
Хызметчилер келе, ханнынъ дегени киби, атчынынъ козьлерине миль джибере, козь бебеклерини чыкъара, оны шу сайлап кельген къотур тайнынъ устюне минсетип, сарай азбарындан къувып джиберелер.
Шеэр сокъакъларында атчы къартнынъ бу агъыр алыны корьген танышлары оны озь мемлекетине кетирелер.
Атчы къарт къанлы козьяшларыны акъызып, озюнинъ эвине кельгени киби, огълуны чагъыра ве онъа:
— Шу къотур тайны ахыргъа ал.
Оны бесле.
Ахырнынъ эр тарафыны ойле къапат ки, ель киреджекдай ич бир тюрлю тешик къалмасын, — дей.
Къарт ат бакъыджынынъ огълу къотур тайны бабасы огреткени киби бакъа.
Арыкъ къотур тай куньлер кечкен сайын семире ве тавлана башлай.
Кель заман-кет заман, арадан бир йыл кече, о акъикъатен яхшы бир ат ола.
Куньлерден бир кунь къарт озюнинъ теджрибели къолунен атны сыйпай, онынъ къолу атнынъ савырысы устюнден тайып кете.
Аман огълуны чагъыра да, онъа авлагьа сув акъызып, атны онынъ чамурында сынап бакъмасыны айта.
Огълу бабасынынъ дегени киби япа.
Авлагъа сув акъыза, атны онынъ чамурында чаптырта.
Къарт ат бакъыджы, атнынъ туякъларыны тутып къарай ве онынъ туякъларында сылакълыкъ сезе ве огълуна:
— Атны бир йыл даа беслемек керек, — дей
Огълу атны ахыргъа кирсете, кене де бакъмагъа башлай.
Озю де етишкен йигит ола.
Арадан бир йыл даа оте.
Къарт ат бакъыджы огълуны чагъыра да, онъа авлагъа сув акъызып, атны бир даа онынъ чамурында сынап бакъмасыны айта.
Огълу бабасынынъ дегени киби япа — авлагъа сув акъыза.
Авла чамурда юрюльмез алгъа келе ве аты къою чамур ичинде чапа.
Къарт ат бакъыджы атнынъ туякъларыны бир даа тутып къарай, онынъ туякларыны къуп-къуру дуя.
О вакъыт къуванаракъ:
— Айды, огълум, бу атны минер экеч, сен эр ерден сав къайтарсынъ.
Бу аткъа мин, хандан меним акъкъымны ал! — дей.
Къарт ат бакъыджынынъ огълу къалчаныны кие, къылычыны такъа, окъуны ала; тамам бир батыр киби къушанып аткъа мине ве хандан бабасынынъ акъкъыны алмагъа кете.
Кёр огълу акъикъатен йигит киби бельсене, бабасынынъ акъкъыны алмакъ ичюн, Болу орталыгъына чыкъа ве сазыны элине аларакъ, бейитлер айта:
Мен атымны байладым минек ташына
Сычрадым миндим, аман, йигер къашына.
Мурат этсем, етерим ханнынъ башына
О да манъа бир иш дегиль, меним Кёр огълу.
Кёр огълудыр, акъызыр душман къаныны,
Сав къалдырмаз ич бейлернинъ джаныны.
Къырар везирлерини, тутар ханыны,
О да манъа бир иш дегиль, меним Кёр огълу.
Мен бир Кёр огълуйым, дагъда кезерим,
Эскен рузгярлардан иле сезерим.
Демир чокъмар иле ханны эзерим,
О да манъа бир иш дегиль, меним Кёр огълу.
О, атыны ель киби учурып, ханнынъ шеэри къаршысында ерлешкен Чамлыбель денильген ерге келе.
Бу ернинъ гузель дагъларыны, хош авасыны бегене.
Анда чадыр къурып ерлеше.
Бабасынынъ козьлерини чыкъаргъан з алым хангьа олгъан ачувынен Чамлыбель ёлундан кечкен бейлернинъ, базиргянларнынъ акъкъындан келе.
Алтын ве малларыны ала башлай.
Бейлер, базиргянлар ондан зар чекелер.
Онынъ ель киби учкъан аты ич бир душманны эльден къачырмай, артындан етише, я да Кёр огълуны энъ сыкълет котеклерден къуртара.
Болу орталыгъыны ве Чамлыбель этрафыны яхшы этип огренген сонъ, Кёр огълу дагь-ташларны джыйыштырып, дёрт одадан ибарет, къыркъ аршын юкселикте бир къале къура.
Диварлары учь аршын къалынлыгъында олгъан бу къаленинъ тёпе къатында пенджеречиклер ача, бу пенджеречиклерден эр тарафны бакъып, козете.
Бир кунь Кёр огълу бу пенджерелернинъ биринден бакъкъанда къаршыда Болу ханнынъ яйлясында къурулгъан чадырны ве о чадыргъа насылдыр бир къызнынъ кирип чыкъкъаныны коре.
Шу арада озюнинъ янъгъызлыгъыны хатырлай, оны бабасындан эляллыкънен истемеге къарар бере.
Чадыргъа бара.
Чадырны авланмагъа чыкъкъан Болу бейлеринден бириси къургъан экен.
Кёр огълу эляллыкънен къызны истей.
Лякин бей Кёр огълундан сакъына ве къызыны онъа бермеге ниет этмей.
Кёр огълуны баштан-аякъ савдырмакъ макъсадынен:
— Огълум!
Сен долашкъан адамсынъ.
Къадынынъны янъгъыз быракъып кеталмазсынъ.
Аякъташ олгъандай бир йигит олсайды, — дей.
Кёр огълу ондан:
— Аякъташ олгъандай йигитни къайдан тапа билирим? — деп сорай.
Бей онъа къайдадыр бир къасап башынынъ огълу Айвазны айта, даа чокъ яш олса да, онынъ къараманлыгъыны макътай.
Кёр огълу ойлана ве:
— Я о Айваз дедигинъиз йигитни, насыл расткетирмек мумкюн? — деп сорай.
Бей онъа аман уйдургъан айнеджилигини айта:
— Иште, санъа бир сюрю къой, бир де дёрт бойнузлы бир къочкъар беририм.
Айдап шу ернинъ чайырына барырсынъ.
Къойларны чайырда къаддырып, къасап башына кирер, къой кетиргенинъни айтырсынъ, огълу Айвазнынъ къулагъына, онъа да дёрт бойнузлы къочкъар кетиргенинъни анълатырсынъ.
Айваз къочкъаргъа авесленир.
Чайыргъа кельгенде исе оны атынъа алыр да къачарсынъ, — дей.
Кёр огълу тыпкъы бейнинъ огреткени киби, къойларны ве дёрт бойнузлы къочкъарны алып, чайыргъа келе.
Къойларны чайырда къалдыра.
Къасапкъа барып, къой кетиргенини айта, Айвазнынъ къулагъына да, онъа дёрт бойнузлы къочкъар кетиргенини анълата.
Къойларны алмакъ ичюн, чайыргъа келеджекте, Айваз да озюнинъ къочкъарыны корьмеге олгъан авеслигини бильдире.
Аякин къасап башы Айвазны алмагъа истемей.
О вакъыт Кёр огълу:
— Зарары ёкъ.
Оны мен озь атыма алырым, — дей.
Кёр огълу Айвазны озь атына ала.
Тамам чайыргъа келип, къойларны бакъкъан вакъытта Кёр огълу Авазнен берабер козьден гъайып олып кете.
Къасап башы онынъ Кёр огълу олгъаныны анълай ве аман артындан къува.
Лякин етишалмай.
Ана, чапувнен, ель киби учып, Болу ханынынъ шеэрине келелер.
Болу ханынынъ огълу буны коре ве бабасына айта.
Кёр огълу кене де сазыны элине аларакъ бейитлер айта:
Чамлыбельден кечкенимни корьдилер,
Хангъа къастлыкъ эткенимни бильдилер,
Кёр огълу Айвазны алды, дедилер.
О да манъа бир иш дегиль, меним Кёр огълу.
Болу ханнынъ огълу чифте, чифте
Шимди олдыкъ биз де чифте, чифте.
Мен булурым сизни къырда чифте,
О да манъа бир иш дегиль, меним Кёр огълу.
Шу арада Чамлыбельге етишелер.
Кёр огълу атыны ерине багълай ве Айвазны къалесине кирсете.
Юкъары пенджерелерден бакъаракъ, онъа этрафны анълата:
Чамлыбельден окъ учурдым,
Еди бинъ тельден кечирдим,
Къаршы яйлягъа тюшюрдим,
Иште, Айв аз, дагълардыр бу.
Ат кишнемесинден дагълар чынълады,
Къълыч сесинден ерлер инъледи,
Меним озюмни душман динъледи,
Иште, Айваз, дагълардыр бу.
Олар артыкъ эки адам олалар.
Айваз мында чалыша, осе, дюльбер бир деликъанлы йигит ола.
О Кёр огълунынъ энъ якъын ярдымджысы сыфатынен, онынъ артындан къалмай ёлгъа чыкъа, эр котеклешювде Кёр огълуна ярдым эте.
Бир кунь джан сыкъысындан Кёр огълу къаленинъ дамына чыкъаракъ, сазыны чалмагъа отура.
Бутюн эфкярыны ачып, сазыны чалгъанда, не ичюндир, сазнынъ богъазы къырыла.
Мына, къырыкъ сазыны яптырмакъ ичюн атына мине.
Авлакъ бир шеэрге кете.
Саз тюкянына бара.
Лякин саз япувнен мешгъуль олгъан уста Кёр огълуна къулакъ асмай.
О вакъыт Кёр огълу:
— Ат чаптырып Чамлыбельден кельгеним,
Арай, арай тюкянынъны булгъаным,
Саз чалмасам мен озюм не олгъаным?
Уста Къурбан, къайыр меним сазымны, — дей.
Саз устасы кене де къулакъ асмай, озюнинъ ишини девам эте.
Бу арада Кёр огълу къыза ве:
— Чадыр къурдым Чамлыбельнинъ дизине,
Сырма садеф тёшетирим сазыма.
Тюкюририм шимди къара юзюнъе,
Уста Къурбан, къайыр меним сазымны, — дей.
Саз устасы башыны биле котерип къарамай.
Кёр огълу:
Дагълардан кельгеним, кельмесин бу ичке,
Татлы сёзлегеним келъмесин кучьке.
Шимди эль этерим къайкъы къылычкъа,
Уста Къурбан, къайыр меним сазымны, — деп ташлай.
Саз устасы кене де джевап бермей.
Кёр огълу ачувланып:
Мен бир Кёр огълум, дагъда кезерим,
Эскен рузгярлардан иле сезерим.
Демир чокъмар иле башынъны эзерим,
Уста Къурбан, къайыр меним сазымны.
Кёр огълуннынъ адыны эшиткен саз устасы аман айына, бутюн ишни быракъаракъ, Кёр огълуны буюк бир сайгъы иле айбетлеп, онъа садефнен сырмалангъан янъы бир саз багъышлай.
— Иште, янъы бир саз.
Буны махсус сизинъ ичюн япкъан эдим.
Бейитлеринъизден сизинъ ким олгъанынъызны бираз анъладым исем де, озюни бильдирсин, деп индемедим.
Кёр огълу озюнинъ сазыны устагъа къалдырып, устанынъ берген садефли сазыны аларакъ, сагълыкълаша ве сокъакъкъа чыкъа.
Атына мине, чешме башына кельгенде, чешмеден сув алаяткъан дюльбер бир къызны коре.
Оны бегене ве юзюне бакъмакъ истей.
Кёр огълунынъ мерамыны дуйгъан къыз, фырлантысынен юзюни орьте.
Бу вакъыт Кёр огълу сазыны элине аларакъ:
Теналарда  герданынъны   ачасынъ
Акъыз, шимди не ичюн шай къачасынъ?
Не ичюн акъ юзюнъ менден орьтесинъ?
Аман, дюльбер, инсаф эйле, кель манъа.
Кёр огълу дыр бу ерлернинъ арсланы,
Акъыз, сени шекер иле беслерим.
Сенден бир батыр огълан истерим,
Аман, дюльбер, инсаф эйле, кель манъа.
Бейитлерини саз чалып йырлай.
Къызнынъ артындан къалмай, оларнынъ эвлерине кете.
Озюнинъ юрегини къызнынъ бабасына анълата.
Къызнынъ бабасы онъа:
— Э, не япмалы?
Бегенгенинъни алырсынъ, — дей.
Кёр огълу учь кунь учь гедже той эте, къызны ала ве озюнинъ аят аркъадашы иле баягъы омюр кечире.
Лякин Кёр огълунынъ хангъа олгъан ачувы кене де ятышмай.
Чамлыбельге кетмеге азырлана.
Сагълыкълашкъан вакъытта, къадынына бир билезликли тобулгъы къалдыра ве къадынынынъ козьлеринден оперек:
— Сакъла.
Меним огълума берирсинъ.
Биенъизден, меним атымдан олма, бир тай тувар.
О тай да ат олур, меним огълум о аткъа атланып, мени тапар, — дей.
Атына мине, толу чапувнен ель киби учып, Чамлыбельге келе.
Айваз оны къуванчнен къаршылап ала.
Кёр огълу озюнинъ батырлыгъы ве атынынъ джюйрюклигинен алай ортагьа нам бере.
Гъарез Болу ханы да онынъ атыны эльге кечирмек истей.
Бу ишке озюнинъ садыкъ хызметчилерини къоя.
Хызметчилер атны алып къачмакъ ичюн, эр ерде ве эр вакъыт насылдыр бир аман-аралыкъ къыдыралар.
Куньлернинъ биринде Кёр огълу дегирменге бара.
Атыны азбарда къалдырып, озю дегирменге киргенде, ханнынъ хызметчилери онынъ атыны алып къача, хангьа кетирелер.
Ахыргъа байлайлар.
Ат о къадар тавлана ки, артыкъ кимсени янына алмай.
Хан бу атны беджерип оламагъанындан, шуны беджереджек киби адамларны араштыра.
Мында эр якътан чокътан-чокъ ат бакъыджылар джыйылалар, амма атны беджерип оламайлар.
Устюне гъурбет урбалары киерек, Кёр огълунынъ озю де келе ве джыйылгъан адамлардан:
— Бу насыл джыйын?
Бу халкъ нени сейир эте? — деп сорай.
Адамлар арасында бириси онъа:
— Бизим ханымыз Кёр огълунынъ атыны эльге кечирген, лякин оны кимсе беджерип оламай, — деп джевап бере.
Кёр огълу атына олгъан яныгъыны озюнде сакълап.
— Мен беджеририм, — дей.
Сейир этмекте олгъан адамларнынъ арасындан кечип хангъа бара ве теменна этерек:
— Буюрынъыз ханым, атынъызны мен беджеририм, — дей.
— Айды бакъайым, — хан деп кулюмсирей.
Кёр огълу атнынъ янына бара.
Акъикъатен, ат оны таный ве кишней.
Шу куньден сонъ Кёр огълу ханнынъ ахырында озюнинъ атыны бакъмагъа башлай.
Атыны алып къачмакъ ичюн, аман-азырлыкъ къыдыра.
Бир кунь хангъа:
— Атны чокъ байлы тутмакъ олмаз, чаптырмакъ керек, — дей.
Хан ондан:
— Алып кьачмазсынъмы? — деп сорай.
Кёр огълу:
— Алла этмесин, ханым.
Ойле осаллыкъ япарыммы, — дей.
Хан разы ола.
Лякин алып къачар хавфынен, этрафы юксек исарнен сарылгъан къале авласы ичинде атыны чаптырта.
Кёр огълу атынынъ джалынларыны сыйпап, перчемини тартаракъ, устюне мине ве:
Дегирмен алдында алдырдым Кёр атны,
Устюне мингенлер булдылар муратны,
Эгилъ, атчыгъым, козълеринъден опейим,
Пертавланып чыкъкъанынъны бакъайым.
Меним атым исарлардан атылар,
Атылдыкъча, къулакълары чатылыр,
Уджузлыкгъта юз бинъ алтынгъа сатылыр,
Пертавланып чыкъкъанынъны бакъайым.
Сени минген къалырмы ич саарьге,
Узенгиси пек яраила йигерге,
Болу ханы салды мени къаарьге,
Пертавланып чыкъкъанынъны корейим.
Бейтлерини айтып, аякъларынен атыны сыкъа.
Ат сейирге кельгенлерини билерек, авла исарыны атлай, козьден гъайып олып кете.
О, юм козюнъни, ач козюнъни, Чамлыбельге етип келе.
Атыны ахыргъа багълай.
Озюнинъ аркъадашы Айвазнен берабер къаленинъ тёпесине чыкъаракъ, Чамлыбель этрафыны козете башлайлар.
Шу арада олар силяларнен къушангъан бир атлыны ве онынъ артындан керван кельгенини корелер.
Кёр огълу Айвазны къаледе къалдырып, озю ёлгъа тюше.
Атлы якъынлай, керван девелерининъ боюнларындаки чанъчыкъларнынъ чынъгъыравукъ сеслери эшитиле башлай.
Иште, бу вакъыт Кёр огълу керван къаршысына озь адамларындан бирисини ёллай ве, адети узьре, базиргян башындан ёл кирасы истей.
Къаршылашмакъ истемеген саран базиргян башы, алдына чыкъкъаннынъ сёзюне къулакъ асмай, озь ёлуны девам эте.
Кёр огълу бунъа къызаракъ:
Шу къаршыдан кельди улу базиргян,
Къыр устюнде къалып къонды базиргян,
Яхшылыкъ иле ёл кирасыны конъдер,
Манъа кулип, ойле кечме, базиргян, — дей.
Базиргян кене де къулакъ асмаяракъ, Кёр огълунынъ адамына:
— Бар, агъангъа, сёйле, бизде ёл кирасы береджек адам ёкътыр, — деп джевап бере.
Кёр огълу къайтарып:
Еди йылдыр Чамлыбельде тургъаным,
Достлар арап, душманларны къыргъаным,
Еди къабат налны бирден бургъаным,
Бер бу ёлнынъ кирасыны, кеч кет, базиргян.
Базиргян:
Он секизде яштыр, йигит дурулмаз,
Дурулса да, сия мыйыкъ бурулмаз.
Кёр огълунынъ аслы гонълю къырылмаз,
Кене эваллам ёкъ санъа, Кёр огълу.
Кёр огълу:
Мен бир Кёр огълуйым, дженкке турарым,
Башынъызгъа къайкъы-къылыч урарым,
Алай керван сакъчысыны къырарым,
Бер бу ёлнынъ кирасыны, кеч кет, базиргян.
Сен билирсинъ, Кёр огълунынъ хуюны,
Турар шимди этер сизге оюнны,
Бир саатте кесер юз бинъ боюнны,
Бер бу ёлнынъ кирасыны, кеч кет, базиргян.
Шу ерде атына минип, базиргян башы ве керван сакъчыларынен къавгъагъа тутуша.
Керван сакъчыларынынъ чокъусыны къыра.
Лякин сонъки такъатыны топлап, куреш мейданына чыкъкъанда, башы зор алгъа къалгъаныны дуяракъ, аркъадашы Айвазны чагъыра:
Етиш, Айваз, етиш,
Кетти намьмыз.
Чамлыбельнинъ чёллеринде
Чыкъар джанымыз.
Айваз аман къаледен тюшерек, къавгъа мейданына етише ве къылычыны онъгъа-солгъа сильтештире.
Къаршылагъанларнынъ алайысыны къырып, алай керваннынъ малына саип олалар.
Кёр огълу къуванчындан, Айвазны къучакълап, онынъ козьлеринден опе ве сазыны элине аларакъ:
Айваз кельди, онъа иш энди,
Базиргян кесильди, ерге тёшелип,
Белине къылыч, элине чокъмар къушанды,
Аферин Айвазгъа, козюмден яш кельди.
Дёгюше аман дёгюше тюштим энишке,
Чокъмарымны батырдым алтын-кумюшке,
Менден чокъ селям олсун кучюк Мемишке,
Силясыны такъынсын, чыкъсын дёгюшке.
Бейитини сазыны чалып йырлай.
Олар атларны ахыргъа байлаяракъ, къалеге чыкъалар.
Геджени раат юкъунен кечирелер.
Куньлер ве айлар кече.
Бир тынч куню Кёр огълу йымшакъ миндер устюнде багъдаш къурунып отура.
Башыны тёбен аларакъ, озюнинъ мемлекетини, коюни, анасыны, бабасыны хатырлай.
Юректен терен окюнерек, сазыны элине алып, гъамлы бир макъам иле:
Анам сагъ олсайды, корьсейди алымны,
Берирдим мен онъа таптыгъым малымны,
Нейлейим, анам, корьмеди козюмни.
Эвимизни къалдырып, чыкъты дагъларгъа,
Чокъ тереклер отуртты багъчаларгъа, багъларгъа.
Бельки, огълум олды, кимге сёйлейим,
Анам ёкъ, гъурбетим, бунъа нейлейим.
Бабамнынъ козьлери кёр олмагъайды.
Гъарез Болу ханлары козюни алдылар.
Амма атымны корип пешман олдылар
Бейитлерини сазыны чалып йырлай.
Олар Айвазнен узундан-узакъ сёз ачып, лафкъа тутуналар.
★ * *
Кель заман, кет заман Кёр огълунынъ къадыны бир огълан догъура.
Онынъ адыны Асан адайлар.
Асан осе, буюй, деликъанлы ола.
Кёр огълунынъ атындан тёреген джюйрюкнинъ бирисини минип чапа ве эглене.
Онынъ ат устюнде отурушына сукълангъан адамлар:
— Эшкъ олсун огълангъа!
Акъикъатен, бу да бабасы киби йигит оладжакъ, — дейлер.
Асан адамларнынъ бу лафыны эшите.
Эвге келерек, анасындан бабасыны сорай.
О вакъыт анасы онъа билезликли тобулгъыны чыкъарып бере ве къучакълаяракъ:
— Ма, ал, огълум!
Буны санъа бабанъ быракъып кеткен эди.
Сенинъ бабанъа Кёр огълу дерлер.
О Чамлыбель денильген ерде яшай.
Шимди аткъа миним, бабанъа кетеджексинъ, — дей.
Асан буны анълагъаны киби, силяларыны къушана, билезликли тобулгъыны элине ала, кер джюйрюгине мине, анасынен сагълыкълашып ёлгъа чыкъа.
О уджсуз-буджакъсыз дагълар ве къырларны кечерек, таныш олмадыгъы Чамлыбель денильген ерге етише.
О бутюн ёл бою анда бараджагъыны, бабасыны кореджегини тюшюне.
Къале къаршысына кельгенде, Айваз оны коре ве Кёр огълуна:
— Къаршыдан бир яш йигит келе, аты тыпкъы сизинъ атынъызгъа бенъзей, — дей.
Кёр огълу онъа:
— Атыны исте, — деп джевап бере.
Кёр огълу:
Эй базиргян башы, бу сёзюнъ ичке!
Яхшы сёйлешейик, кетмесин кучьке.
Шимди эль этерим къайкъы-къылычкъа,
Манъа кулип ойле кечме, базиргян.
Керван сакъчылары джыйылыша, мушавере япаракъ, базиргян башына:
— Аман, эфендим, къавгъагъа киришсек енъилирмиз.
Энъ яхшысы, бираз алтын берип баштан савмалысынъ, — дейлер.
Базиргян башы керван сакъчыларынынъ дегенинен разы ола ве Кёр огълу на беш бинъ алтын ёллай.
Кёр огълу буны азсынып:
Токъат керванындан алдым бакъырны,
Ынджытманъыз фукъарени, факъырны,
Кира бермей терк этме бу къырны,
Сайчы беш бинъ алтын даа, базиргян.
Бинъ алтын коньдерсе, бабама мал олмаз,
Бинъ даа коньдерсе, атыма нал олмаз.
Бинъден манъа ич етишкен кяр олмаз,
Сайчы беш бинъ алтын даа, базиргян.
Йигит алтыны бильсе, олурмы начар?
Эйиликтен коклерде шаинлер учар,
Къоркъакъ къавгъаны корерсе, къачар,
Сайчы беш бинъ алтын даа, базиргян.
Базиргян кене де разы олмайып:
— Белиме байладым алтын къушакъны,
Мен енъерим сенинъ киби ушакъны,
Чокъ ерлерде корьдим эшекни,
Токъунма кервангъа, чекиль, Кёр огълу.
Айваз аман къаледен ашагъы тюше ве Асаннынъ алдына къаршы чыкъып:
Бала, бу ерге кельгенсинъ,
Тюшюнджеге далгъансынъ,
Не олгъанын бильмегенсинъ,
Коньдер кер атынъны.
Асан атынынъ тизгинини чекерек:
Мен бу ерге кельгеним,
Тюшюнджеге далгъаным.
Не олгъанын бильмегеним,
Бермем кер атымны, — деп джевап бере.
Айваз динълеерек, текрар:
Бала, сёзюмни динъле,
Санъа дейджегим бойле:
Ёл кирасы истерим,
Конъдер кер атынъны.
Асан къайтарып:
Огърады башым бу якъкъа,
Ашкъ иле дёндим, о якъкъа,
Дёгюшир чыкъарым акъкъа,
Бермем кер атымны.
О озюни сыкъмай, атынынъ тизгинини бош джибере, ёлуна кете башлай.
О вакъыт Айваз кене де бир бейит айта:
Бала, келъ, инат этме,
Мени динъле, зоргъа етме,
Озъ джанынъны къыйып кетме,
Коньдер кер атынъны.
Лякин Асан ич бир тюрлю къоркъу бильмеерек:
Динъле мени эй, адам!
Чекиль ёлдан, кет бурадан,
Ат меним джаным эр дем,
Бермем кер атымны.
Къале тёпесинде Асаннен Айвазнынъ бу сёзлерини динълеп тургъан Кёр огълу Асан киби яп-яш бир баланынъ бу къадар тик къаршылагъанына даянып оламай.
Мердивенлерден ашагъы тюше, ёлнынъ кенарына келерек:
Бала, бизлер чокъ киши,
Сен ялынъыз бир киши,
Не яптынъ сен бу иши,
Коньдер кер атынъны.
Асан:
Сиз олунъыз къыркъ дане,
Мен олайым бир дане,
Йигитсинъ, чыкъ мейдане,
Бермем кер атымны.
Кёр огълу къыза ве энъкъастан къоркъутмакъ ичюн:
Кёр огъяуйым, кесерим,
Бала, къанынъны эмерим,
Олъдюрерим, комерим,
Конъдер кер атынъны.
Асан бу ернинъ Чамлыбель денильген ер олгъаныны огрене, онъа къаршы чыкъкъаннынъ бабасы олгъаныны дуя ве:
Арслан огълуна арслан дерлер,
Къаплан огълуна къаплан дерлер,
Санъа Кёр огълу дерлерсе,
Манъа да Асан дерлер.
Кёр огълу къувана, дикъкъатнен бакъа, даа чокъ йыллар эвельси догъаджакъ огълу ичюн къадынына быракъкъан билезликли тобулгъысыны таный, чапып бара, Асаннынъ бойнуна сарыла.
Огъул ве баба биринджи кере бири-бирини корелер.
Кёр огълу Асандан аманлыкъ сорай.
Асан да онъа факъыр кой адамларынынъ фукъаре шеэр халкъынынъ сыкълетлигини, анасынынъ сагълыгъыны ве насыл этип ёлгъа чыкъкъаныны айта.
Олар артыкъ учь дане йигит олып Кёр огълунынъ къалесинде омюр этелер.
## Коселернинъ давасы
Эвель заманларнынъ биринде Джаманакъ коюнде докъуз косе, Такъылда бир косе олгъан.
Бу коселер, сыгъырларымызны бирликте бакътырайыкъ, деп бир туварджы туткъанлар.
Туварджынынъ акъкъыны тёлемек вакъты кельген, Джаманакъ коселери баш тартмагъанлар, озь пайларыны бергенлер.
Такъыл косеси исе баш тарткъан, бермейим деген.
Джаманакъ коселери:
— А-а, бермейджек оламы? — деп ачувланалар.
— Айса биз онъа джемаат котеги чекермиз, дейлер.
Джаманакъ коселери, чокъмар таякъларыны алып, Такъыл косесини котеклемеге кетелер.
Кетелер амма, джемаат котеги ашайджагъыны эшиткен Такъыл косеси, сыгъырыны ала да, койден зува.
Кель заман, кет заман, куньлерден бир кунь Такъыл косеси бир сюрю мал айдап, коюне къайтып келе.
Буны эшиткен Джаманакъ коселери, хош кельдиге барайыкъ, азыр малларны къайдан алгъаныны да билирмиз, дейлер.
Джаманакъ коселери, Такъыл косесининь азбарындаки малларны корьгенлеринен, куньджюликтен тап делиреджек дереджеге келелер.
Селям-келямдан сонъ, Джаманакъ коселеринден бири:
— Сормасы айып олмасын, бу къадар малны къайдан алдынъ? — дей.
Такъыл косеси, мыскъылнен йылмайып:
— Койден чыкъып кеткен сонь, сыгъырымны сойдым, гонюнден тасма тильдим, бу тасмаларны Акъмесджитке алып кеттим, базарда саттым, тасмасына бир алтын алдым.
Э, тасма сатып байымакъ зор бир ишми?!
Джаманакъ коселери бирагъыздан:
— Айса биз де ойле япайыкъ,— тасма сатмакъ эльверишли иш экен,— дейлер.
Такъыл косеси оларны къызыштырып:
— Эбет, кяр кетирген иш, тасмасы бир алтын, базарлыкъ этсенъиз эки де берирлер,— дей.
Кяр пешине тюшкен Джаманакъ коселери, эвлерине къайтып келелер, баса-бас сыгъырларыны соялар, гоньлеринден тасма тилелер ве Акъмесджитке тасма сатмагъа кетелер.
Лякин Акъмесджитни дёрт-беш кере айланып чыкъсалар да,—
«Тасма! тасма!» деп богъаз керселер де, тасма алыджы тапылмай.
Ана, Джаманакъ коселери, сонъки параларыны масраф этип, ач ве ачувлы бир алда, койлерине къайтып келелер.
Такъыл косесини, котеклемек дегиль, ольдюреджек олалар.
Оракъ, чалгъы, балта, чапанен силяланып, Такъыл косесини ольдюрмеге кетелер.
Такъыл косеси бу сеферинде гъафлет къалып къачамай ве къапкъангъа тюше.
Джаманакъ коселери онынь якъасындан тутып:
— Биз сени ольдюреджекмиз, сонъки сёзюнъни айт! — деп джекирелер.
Такъыл косеси:
— Э, не япайым, къабаатым олгъан сонъ ольдюреджектирсиз даа! — дей.
— Амма меним сизге бир риджам бар, умют этем ки, ерине кетирирсиз.
Джаманакъ коселери:
— Тез айт, о да насыл риджадыр? — дейлер.
— Мени къолунъыздаки шу къоркъунчлы силяларнен ольдюрменъиз.
Сандыкъкъа къой да, денъизге ташланъыз, эйиси богъулып олейим.
Джаманакъ коселери Такъыл косесини сандыкъкъа къойып, денъиз кенарына алып баралар ве сандыкъны денъизге итеп йибермек ичюн дагъгъа сырыкъ кесмеге кетелер.
Сандыкъ ичиндеки Такъыл косеси бу арада якъынларда къойларнынъ мунърешкенини эшитип.
Богъаз керип къычырмагъа башлай:
— Истемейим, истемейим, ольдюрсенъиз де алмам, къалдырсанъыз да алмам...
Чобан сандыкъкъа якълашып:
— Не багъырасынъ, не берелер де, не алмам дейсинъ? — деп сорай.
— Манъа зорнен падишанынъ къызыны бермек истейлер, мен исе алмам, меним озюмнинь севимлим бар, истемейим, истемейим,— дей.
Чобан, сандыкънынъ къапагъыны ачып, косени сандыкътан чыкъара.
— Сен истемесенъ, мен истейим, къойларны бакъып тур, мен сандыкъкъа кирейим, — дей.
Такъыл косеси, къойларны айдап, догъру азбарына алып бара.
Бу арада келип къалгъан Джаманакь коселери, сырыкънен сандыкъны денъизге итеп йиберелер ве озьлери, Такъыл коюнден кечип Джаманакъкъа бармакъ ичюн ёлгъа чыкъалар.
Бакъсалар не корьсинлер, Такъыл косеси азбар ичинде къой сагъып отура.
— Олян, биз сени ольдюрген эдик, сен кене къайдан мараздан чыкъып кельдинъ,— дейлер.— Бу къойларны къайдан алдынь?
— Сизинъ киби достларым олгъанда байымакъ зор меселеми,— дей Такъыл косеси.— Сиз сандыкъны итеп йибергенде мен "гъыркъ-гъыркъ" деп сув тюбюндеки къойларны сая эдим.
Сув тюбюнде къой сюрю-сюрю.
Эр бирисинде къыркъ къой.
Къыркъ сюрю къойны сайып, эвге кетирдим.
Ачкозь коселер:
— Денъизде даа къой къалдымы? — деп сорайлар.
— Ялыда къум — денъиз тюбюнде къой,— деп Такъыл косеси Джаманакъ коселерини къызыштыра.
Тез-тез бирер сандыкъ яптырынъыз да, къой зияретине кетинъиз.
Джаманакъ коселери бирер дане сандыкъ яптырып, денъиз ялысына янаштырып къоялар.
Бундан сонь Такъыл косесине келип:
— Ярдым эт, сандыкъларны денъизге ите,— дейлер.
Такъыл косеси:
— Эйиликке кемлик япылмаз, ярдым этейим,— дей.
— Эндиден сонь бизим арамызда бир вакъыт дава олмаз,— деп къоша.
Такъыл косеси бири-бирининъ артындан сандыкъларны денъизге итеп йибере.
Сандыкълар, бираз вакъыт ялдай-ялдай да, сонъ, батып кетелер.
## Койлю ве шейтан
Бир заманда бар экен, бир заманда ёкъ экен, бир кой де бир койлю бар экен.
Онынъ да бир тарласы бар экен.
Къыш битип, баарь де келе, койлюнинъ исе экмек ичюн урлукъ сатын алмагъа парасы ёкъ экен.
Бичаре койлю тарланынъ бир четинде отурып, агъыр кокюс кечире.
Шу арада бу ерде шейтан пейда ола, о, койлюнинъ янында токътап ондан сорай:
— Хайыр ола, мухтерем койлю, не бу къадар агъыр кокюс кечиресинъ?
— Урлукъ алмагъа парам олгъанда, топрагъым ёкъ эди.
Энди топрагъым бар, амма урлукъ алмагъа парам ёкъ, — дей койлю.
— Эгер мен санъа урлукълыкъ пара берсем, сен манъа оладжакъ берекетнинъ ярысыны берирсинъми? — деп сорай шейтан.
Койлю тюшюнип бакъа ве разы ола.
Олар тарлагъа мысырбогъдай экелер.
Мысырбогъдай осе, пише.
Энди етишкен берекетни насыл пайлаштырсалар да, бирисининъ джаны агъырмаса?
— Къайсы ерини зияде бегенесинъ, оны ал, — дей койлю шейтангъа.
Шейтан мысырбогъдайгъа бакъа, сабакълары чокъ, олар узун ве къалын, къочанлары исе аз, эр бир сабакъта экишер, учер дане.
«Зияде олгъан къысмыны алайым» — деген къараргъа келе шейтан.
Берекетни пайлаштыралар: шейтан бир оба сабакъны ала, койлю исе бир маджар къочан юклеп алып кете.
Койлю мысырбогъдайны базаргъа чыкъара ве яхшы акъчагъа сата.
Шейтангъа исе бир оба сабакъ ичюн бир къач капик берелер.
Шейтаннынъ джаны агъырып:
— Сенде намус де ген шей ёкъ экен, мени алдаттынъ, — дей койлюге.
Койлю исе:
— Я сен озюнъ сайладынъ, бегенгенинъни алдынъ да.
Айды, джанынъ агъырмасын, бир даа берабер экейик де, джанынъ истегенини алырсынъ — дей.
Анълашып тарлагъа сарымсакъ экелер.
Баарь энди кучьке кире, тарлада исе сарымсакънынъ сабакълары ем-ешиль олып котерилелер.
Берекетни пайлашмакъ вакъты келе.
Шейтан:
— Бу кереси мен озюме топракънынъ устюнде оськен тарафыны аладжам, — дей.
— Яхшы, манъа тамырлары да етер, — деп разы ола койлю.
Шейтан сарымсакънынъ сапларыны кесип, оларны дестелеп багълай ве базаргъа алып бара.
Койлю исе сарымсакъны чыкъарып, сепетлерге толдура, къышта сарымсакъ паалы олгъанда, оны базаргъа чыкъарып сата.
Шейтан кене джёремеге огърай, бир капик биле къазанмай.
Бутюн кунь базарда отурып бир багъ сабакъ биле саталмай.
«Эй, ахмакъ шейтан, я сарымсагъынъ къайда?» — деп эриштирелер муштерилер.
Койлю оны бу кереси де алдаткъаныны анълагъан шейтан, оны ёлда тутып, алекет котере:
— Виджданынъ ёкъ!
Мен санъа эки йыл хызмет эттим, амма бир капик къазанмадым! — дей.
Шейтан койлюни джезаламакъ къарарына келе.
Ёлнынъ кенарында балабан бир таш ята экен, шейтан о ташны котерип ала, амма ерге ташлап етиштиралмай.
Койлю таш къапаткъан чукъурда бардакъ яткъаныны коре ве аман чапып барып бардакъны ала.
Бакъсалар — бардакъ алтын толу экен!
— Айды, алтынны экиге пайлаштырайыкъ! — теклиф эте койлю.
— Ёкъ, — дей шейтан, — бу кереси алтынны ким буюк олса, о аладжакъ!
Мен сенден буюк, демек, бардакъ меним олмакъ керек.
— Я сен къач яшындасынъ? — деп сорай койлю.
— Бу йыл тамам эки юз яшыны толдурдым! — дей гъурурнен шейтан.
— Олгъаны-оладжагъымы?! — тааджиплене койлю. — Хаберинъ олсун, эки юз йыл эвельси ольген меним энъ кучюк къардашым тамам юз яшында эди!
— Мен сенинъ тарланъда эки йыл чалыштым.
Демек, эки кере сайламагъа акъкъым бар!
Меним сонъки сёзюм — айды, бири-биримизни невбетнен аркъаларымызда алып юрейик ве йырлайыкъ.
Ким енъсе, алтыннынъ эписи онынъки олур, — дей шейтан.
Койлю шейтаннен давалашып отурмай, оны омузларына отурта да сокъачыкъ бойлап адымлай.
Шейтан учь кунь вс учь гедже койлюнинъ омузларында отурып йырлай.
Дёртюнджи кунь сусып къала.
Шейтан бильген йырларынынъ эписини йырдап битире.
Энди койлю шейтаннынъ елькесине отура.
Ёл дагъ этеклери бойлап созула, койлю де озь йырыны соза:
Аяй-ай, дагъ башлана.
Аяй-ай, дагъда дагъ осе.
Аяй-ай, дагъда къызылчыкъ пише...
Бутюн кунь шейтан дагъ бойлап кете, койлю де бутюн кунь дагъда корьген, бильген шейлери акъкъында уйдурып йырлай.
Экинджи куню ёл озен бойлап созула.
Койлю де бутюн кунь озен акъкъында, онынъ салкъын сувлары, аджайип балыкълары акъкъында йырлай.
Сонъ олар чёль ичинден кечелер, койлю кене корьген шейлери акъкъында: «Аяй-ай, бу чёллернинъ гузеллиги...» деп озь йырларыны соза.
Бешинджи куню шейтаннынъ сабыр-такъаты бите:
— Тюш, етер!
Сенинъ йырларынъдан къулакъларым чынълай! — дей.
Койлю исе:
— Шаштынъмы шу?!
Мен бильген йырларым бир йылгъа етеджек.
Юр, ёлумызны девам этейик, — дей.
Шейтан койлюни аркъасындан ташлап, сёгюне-сёгюне, артына-огюне бакъмай къача.
Бунынънен оларнынъ достлугъы бите.
Алтын толу бардакъ да койлюге къала.
## Козьяш чешмеси
Хан залым ве серт олгъан.
Кимсени аджымай.
Пек къудретли олгъан, амма залымлыгъы къудретинден де кучьлю экен.
Хан тахткъа къан тёкип чыкъкъан.
Тахткъа отурдыгъы заман озь неслиндеки чешит яштаки бутюн огълан балаларны пычакътан кечирткен.
Илериде тахткъа ынтылгъан адам къалмасын, деп тюшюнген.
О баскъынджылыкъкъа чыкъкъанда ер янып, тек кулю къалгъан.
Юрегине ич бир шикяетлер, ич бир козьяшлар тесир этмеген, къурбанларынынъ къаны оны севиндирген.
Адамлар бу укюмдарны корьгенде титрегенлер, къайда булунмасын, къоркъу деген шей онынъле берабер юрген.
— Укюмдардан къоркъкъанлары яхшы, — деген Хан.
Укюмранлыкъны, шан-шурети Хан севги ве мерхаметликтен устюн корьген.
Бойле вакъытта козюне пара биле корюнмеген.
Амма инсан насыл залым олса-олсун, эпси бир инсандыр, онынъ да джаны бар.
Таштанмы, демирденми — джандыр.
Ташкъа урсанъ сесленир, демирге урсанъ, зынгъылдар.
Халкъ арасында исе Ханнынъ юреги ёкъ экен, деген сёз даркъагъан.
Юрек ерине бир топ юнь осе экен.
Юньден сес-солукъ чыкъармы?
Бойле сагъыр юрек биревни динълерми, аджырмы?!
Бу дюньяда эр шейнинъ сонъу ола, вакъты келип Хан да къартая.
Юреги зайыфлаша, бу вакъыт юрегине севги кире.
Бир топ юнь инсан юрегине чевириле.
Адий инсан юреги.
Къарт Ханнынъ харемине назик, дюльбер бир къызчыкъны кетирелер.
Ады Диляра экен.
Харемнинъ баш агъасы бу эсирени пек макътай.
Диляра къарт Хангъа ачувнен бакъса да, о къызны бирден пек севе.
Узун омюр кечирген Ханнынъ юреги сызлай. Мегер онынъ юреги джанлы экен, эр кеснинъки киби агъламагъа, севинмеге биле экен.
Диляра исе, кунештен махрум олгъан чечек киби, эсирликте сарып-сола.
Къарт адамгъа севда олмакъ даа да агъыр экен, о къан агълап башлай.
Бу дуйгъунынъ инсан юрегине не къадар агъыр олгъаныны Хан яхшы анълай.
Хан иранлы мимар Омер устаны чагъырып, шойле эмир бере:
— Ойле бир шей яп ки, таш биле эркек юреги киби агъласын.
— Къыз пек дюльбер эдими? — деп сорай уста.
— Сен онынъ акъкъында сорама!
О генч, кунеш киби шавлели, гогерджин киби назик, саарь ели киби хафиф, бал киби татлы...
Омер эп Ханны динълей ве озю исе таштан насыл этип инсан козьяшыны акъызмакъны тюшюне.
— Таштан нени сыкъып чыкъармакъ мумкюн? — дей о Хангъа. — Таш сессиз, ондан седа чыкъмаз.
Лякин сенде джан бар экен, демек ташта да олмалы.
Сен гъалиба козьяшынъны таш ичинден акъызмакъ истейсинъ?!
Яхшы, мен оны япарым.
Таш агълар.
О меним дердим акъкъында да сёйлер.
Яни Омер устанынъ дерди акъкъында.
Эркеклер насыл агълагъанларыны инсанлар корьсинлер.
Санъа акъикъатны ачайым, сен меним эр шейимни чекип алдынъ.
Тувгъан топрагъымны, къорантамны, адымны, шанымны алдынъ.
Меним козьяшларымны даа кимсе корьмеди.
Чюнки меним тек къальбим агълады.
Энди ташта козьяшларымны корерлер.
Бу сенинъ севгинънинъ ве меним аятымнынъ козьяшлары олур...
Мермер таш устюнде Омер япракъларны ойды.
Ортасында исе инсан козюни ясады, иште шу козьден гедже-куньдюз ташны сессиз инълеткен аджджы-аджджы козьяшлар йыллар, асырлар девамында турмадан акъаджакълар.
Чечекнинъ янында Омер чыкъчыкъ балабаннынъ ресимини де япты.
Уста бу боджек шубеленюв темсили олгъаныны анълатты. Демек, Ханнынъ юрегини, меним ичюн энди севинч ве кедер, севги ве нефретнинъ не кереги бар, киби шубелер кемиргенини яхшы биле эди.
Иште о вакъыттан берли чешме аля бу куньгедже Багъчасарайда тура, ве гедже-кудьдюз ондан эп козьяшы тамлай...
Омер Диляранынъ севгисини ве кедерини, омюри ве олюмини, озюнинъ азаплары ве козьяшларыны асырлар узьре алып кечти...
## Мамайнынъ къабири
Эски Къырым эфсанеси
Шималь рузгяры аязнен берабер къар-боран уфюрип, Эски Къырым обаларыны ве аланларыны беяз чаршафнен орттю.
Ай ярыгъында Мамай къургъанында ышыкълар ойнай, гуя онынъ юксеклигинде кимдир къыбырдана, къар-боран уфюргенде исе, буюк беяз аюв котерильген киби ола.
Яры геджеде боран артып ве сызгъырып башлагъанынен аюв улумагъа башлай, танъ ярыгъы пейда олып, къарадан беяз айырылгъан вакъытта о Мамай къургъандан кете.
Иште о заман къабирнинъ ичинден атларнынъ кишнегени ве тишлерининъ гъычырдысы, къаргъыш сеслери эшитиле.
Мамай къургъаннынъ этегинде тена ерде Мамайнынъ узурына кельген дервишнинъ мезары бардыр.
Ильк куньлери — ханнынъ шан-шурети котерильген девир.
Сонъки куньлери — онынъ йылдызы сёнген заман.
Кунь кечти, гедже кечти.
Оладжакъ шей олды.
Дервиш Мамайны узакъ шималь чёллеринде ильк корьгенде, о алтын чадырда атеш киби парылдагъан эльмазлар сепильген Кашмир халаты кийген алда отура эди.
Гъадаплы ве магърур хан къоркъудан баш эгген улема ве мырзалардан юзь чевирди.
Урьян-пурьян кийинген дервиш исе мукъаддес Кябеге ибадет этмек ичюн кетмекте.
Мамай оны абайлап, чагъырынъыз деп эмир этти.
— Сен бутюн дюньяны долаштынъ.
Айтчы, о буюкми, оны енъмек ичюн чокъ вакъыт керекми?
— Дюнья сынъырсыздыр, — дей дервиш, — инсан истеги ондан да сынъырсыздыр, лякин энъ кучьлю инсаннынъ къудретинде биле сынъыр олмакъ керек.
Мамай кулюмсирей:
— Сен, гъалиба, кимнен лаф эткенинъни бильмейсинъ?
Лякин дервиш чырайыны сытмай.
— Атта энъ улу укюмдар — эр алда о инсан, Алланынъ огюнде кучюк бир шейдир.
— Алла кокте, — ачувлана Мамай, — о ердеки ишлерге къарышмай.
Бу масалларынъны ахмакъ адамларгъа айтырсынъ.
Дервиш башыны саллай.
— Сени аджыйым.
Дервишнинъ джевабы къатий эди, хан ачувындан патлаязды.
— Сен меним козюме бир даа корюнме.
Ёкъса джесединъни аювларгъа ем этерим.
Дервиш Мамайгъа теменна этип:
— Айткъан сёзлеринъни мен унутмам, сен де унутма, — дей ве кете.
Бундан сонъ дервиш чокъ мемлекетлерни долана, ёлда чокъ куньлер кечире.
Рухан юксек басамакъларгъа котериле, беден зайыфлыгъы не олгъаныны унута.
Аятнынъ къадрине етмеге огрене, шунынъ ичюн де, гуя, зенгин ола, кучьлюлерден къоркъмай, бундан отьрю олардан кучьлю ола.
Дюньяны енъмеге истеген Мамайны аджый.
Онынъ акъкъында чешит эмиш-демишлер эшите.
Мамайнынъ урушлары — дерья киби таша, дерьяларны токътатмакънынъ чареси ёкъ.
Мамайнынъ къаршысындаки инсанлар исе — теректен тюшмеге вакъыты кельген япракълар киби къалтырайлар.
— Мамай оледжегини унутты, — деп тюшюне дервиш.
Онынъ бутюн ордусы эляк олгъаныны ве тек озю, бир къач аскери иле дженюп чёллеринде долангъаныны эшитип, тааджипленмеди.
— Ольдюрселер — дюнья яс тутмаз, кимсе къафтанынынъ якъасыны йыртмаз.
Амма вакъыты даа кельмей.
Алла Мамайгъа кулер юзьнен бакъа, о исе Кефеге къачып етиштире.
Анда онъа мекян ваде этелер.
Дервиш Кефеге кельген вакъытта, базар ве мейданларда Мамай ве онынъ Шах-Мамайда ханлар мекянынынъ магъазларында сакълы байлыкълары акъкъында айта эдилер.
Гуя Мамайнынъ къуллары анда силяларнен толу сандыкьларны ташыгъанлар, кириш ёлуны къапаткъан сонъ, хан онынъ байлыкълары къаерде сакълы олгъаныны бильдирмемек ичюн, къулларны ольдюрмек акъкъында эмир бере.
Геджелери исе Кефенинъ къапылары янына Мамайнынъ адамлары келип, сакъчылар юкълап къалмадылармы экен, дие бакъып кетелер, халкъ арасында исе, Мамай Кефени бастырып аладжакъ, деген лакъырдылар юре.
Иште, о къаранлыкъ геджеси, къар, боран эр кесни эвлерине къувгъан вакъытта, къаленинъ дивары янында миявкъуш аджыныкълы багъырды.
Онынъ давушы эки кере текрарлангъан сонъ, Мамайнынъ адамлары къаленинъ диварына атылдылар.
Лякин къале сакъчылары юкъламай эдилер ве олар уджюм эткенлернинъ эписини къырып ташлайлар, ёкъ эписини дегиль, бири къуртулды, уджюмден эвель миявкъуш олып къычыргъаны къалды.
Мамай олюм панджасындан къуртулды, сув анбарында гизленип юрди.
Ачлыкътан къыйналды, сувукътан бузлады, олюмден къоркъаракъ, къалтырап отургъанда, Мамайгьа якъын ерде кимдир къыбырданды.
Мамай онъа сесленди, джевабындан онынъ дервиш олгъаныны анълады, онъа мени къуртар, деп ялварды.
— Сен, гъалиба, меним козюме бир даа корюнме, деп мени къувгъанынъны унуткъансынъ, — деди дервиш, алтын чадыр ичинде ачувлы ханны ве онынъ огюнде тиз чёккен улема ве мырзаларны хатырлатты.
Бойле ашалавлардан Мамайнынъ юреги патлаязды, амма озюни къолгъа алды, джевапланды:
— О вакъыт санъа эмир берген укюмдар падиша эди, шимди исе санъа ушюген, ач олгъан инсан риджа этмекте.
Дервиш Мамайнынъ риджасыны ерине кетире — дагъ сувлары акъкъан эндек бойлап шеэрден иракъкъа алып чыкъа.
Хан сарайына алып баргъан ёлгъа чыкъкъанда, даа танъ агъармай эди.
Мамайгъа, оларнынъ артындан бири къувгьан киби корюнди.
— Чабикче адымла, сеслер эшитиле.
Етишселер — ольдюрирлер, — деди дервишке.
Рузгяр койден танъ хоразынынъ сесини алып келе, дервиш намаз къылмакъ ичюн токътай.
— Намаз къылмагъа амма да вакъыт таптынъ, — деп къычыра Мамай дервишнинъ устюне.
О янъгъыз кетмеге истей, амма ёлны яхшы бильмегени ичюн, адашырым, деп къоркъа.
Дервиш Мамайгъа козь къыясындан бакъа.
Танъ ярыгъында онынъ бети олюге бенъзей.
Дервиш Мамайны аджый:
— Аллагъа дуа эт, санъа рахм эйлесин! — дей.
Дервиш, инсанларнынъ улулыкъкъа ынтылувлары акъылгъа зарар олгъаны ве улулыкъ не къадар зайыф бир шей олгъаны акъкъында айтты.
Бу сёзлеринен Мамайнынъ нефретини къазанды, Мамай онынъ акъаретлевлерине артыкъ чыдап оламады.
— Акъылсыз къул, вакъытым олса, мен сенинъ тилинъни кесер эдим, — деди.
Ве пычагъыны чыкъарып, оны дервишнинъ богъазына саплады.
Излеринден кельген сакъчылар танымасынлар деп, ольген дервишнинъ урбаларыны чыкъарып озю кийди.
Бу вакъыт байыр устюнде бир къач атлы ве оларнынъ етекчиси пейда ола.
Олар урьян-пурьян кийинген ве чапып кеткен адамны корип, оны къул беллейлер.
Етикчининъ сесини эшитип, токътамагъан сонъ, онынъ башына сопанен уралар.
Эртеси куню саба Мамай ханнынъ адамлары эки джесет тапалар.
Экиси бири-бирине якъын ерде экен.
Оларны анда дефн этелер.
Амма укюмдаргъа итаат этерек, адамлар онынъ рухуны раатсызламасынлар, деп къабири устюне юксек этип топракъ обалайлар.
Мамай къургъаны шимди де бар, онынъ янындаки исе азизнинъ мезарыдыр.
Къышнынъ серт аваларында, шималь рузгяры къар-боран уфюрип кетиргенде, къургъаннынъ янындан кечменъиз.
Аювнынъ ачувлы улувы сизни тисиндире биле.
Мамайнынъ инъильтисинден исе юрегинъиз бузлар.
## Магърур Айше
Къырым гуя таш устюнде къурулгъан.
Къайда бакъсанъ таш.
Улькемизге бу къадар таш къайдан кельген экен?
Мына Бурунчыкъта таштан пек буюк къале япылгъан, къаленинъ саиби исе яш бир къыз, ады да Айше.
Гъает кучьлю ве магърур къыз, онынъ юреги аджув деген шейни бильмей.
Къыз ич бир вакъыт ич бир кимсени севмеди.
Онынъ козьлери сим-сия, дерсинъ эки зейтун данеси, барып да Айше адамгъа ачувлы бакъса, о янып кульге чевириле биле.
Эйиси, бойле козьлерге Аллах расткетирмесин.
Айше, джессюр бир акъай киби, кимседен къоркъмай.
Шунынъ ичюн де оны узакъ якъын эр кес биле эди.
О дайма сучлы, айны заманда, кучьлю эди.
Куньлернинъ биринде онынъ юрегине янъы бир дуйгъу сокъулды, онынънен давалашты, эп бир севеджексинъ, деди.
Айше, джеми къадынлар киби, йымшакъ табиатлы олмакъ истеди.
Лякин беджерип оламады.
Онъа:
— Билесинъми не, Айше, ашагъы чокъракъкъа эн, анда аджайип сув бар, анда ювынсанъ, энъ ярамаз, ачувлы инсан биле бирден йымшай, алидженап инсангъа чевириле, — дедилер.
Айше: «Барып юванайым, къадын затынынъ омюри насыл ола экен, бакъайым», — деген алда чокъракъкъа ёнеди.
Чокъракънынъ къаршысында исе Тёпе-Керман адлы башкъа бир къале даа бар эди.
Анда бир огълан яшай эди.
Онынъ козьлери дагъ озенининъ сувы киби, мас-мавы эдилер.
Сачлары десенъ, сим-сия, озю исе мышыкъ киби сес-солукъсыз юре.
Амма озю ачувлангъанда мавы козьлери эки кескин къылыч киби инсаннынъ башыны кесип аткъаныны кимсе дуймай экен.
Йигит чокъракъкъа дюльберден-дюльбер бир къызнынъ кельгенини корип, ашагъы энди.
— Кет, йигит, — деди Айше, — бу сув менимдир.
— Сен не дейсинъ, къыз, бу сув дайма менимки.
Сен кет.
— Манъа эмир бермеге джесаретни къайдан алдынъ?!
Сен мени — Къыз-къулледе яшагъан Айшени бильмейсинъми?
Манъа бу вакъыткъадже ич кимсе эмир этмеди.
— Санъа эмир дегиль, тек риджа этем — кет мындан, чюнки сув менимдир. — Бу сёзлерни бир даа текрарласанъ, козьлерим огюнде кульге чевирилирсинъ.
— Шимди текрарларым...
Къыз огълангъа гъадапле бакъса да, йигит еринден къыбырдамады.
О назарыны къызнынъ сия козьлеринден алмады, олар йигитнинъ юрегине сокъулгъан эдилер.
Йигит онъа ургъун олды.
— Динъле, къыз, — деди йигит нефеси тутулгъан алда, — къалеме буюр.
Энди анъладым, къомшу экенмиз, бу гедже менде къон, къадыным олурсынъ.
— Къадыным олурсынъ?! — дер экен, Айшенинъ козьлери ачувлы йылтырадылар. — Чекиль сувнынъ янындан!
— Бу да не ичюн экен, чекильмем.
Эйиси къалеме буюр! — Йигит къызгъа даа да якъын барды.
— Къоларымны быракъ! —деп багъырды Айше.
Ве огъланнынъ кучьлю эллеринден къуртулгъан сонъ, чевирилип, чокъракъны терк этти.
Айше тёпеге котерилеяткъанда ачувындан патлаязды.
О, озь къалесине кирер-кирмез, хызметкярларына: «Барып онъа айтынъыз, манъа баш эгип кельсин, тек бундан сонъ мен оны озюме ходжа этип алырым.
Барынъыз!» — деп эмир этти.
Олар кеттилер.
Къалеге кирген сонъ:
— Дженап, бизим асылзадемиз сизни озюне акъай этип алмагъа разы, сиз анда бармакъ керексинъиз, — дедилер.
— Мени озюне акъай этип алабиле экен, — кульди йигит. — О бильмиш олсун, мен ат дегилим.
Эгер истесе, о озю манъа кельсин...
— Ойлеми? — деп багъырды Айше хызметкярларнынъ джевабыны эшиткен сонъ. — Мен эписи бир сени мында кельмеге меджбур этерим, — деп фысылдады.
Бундан сонъ о, этрафтаки ташларны топлап, чокъракъ булунгъан дереге атмакъны эмир этти.
Хызметкярларынен берабер ташларны озю де атты.
Таш аткъанда, Айше кя ачувлы, кя муляйим олды.
Дере ташкъа толды, о ненидир, бекледи...
Ташкъа толгъан дереден эки кучюк инсан — бир къызчыкънен бир огъланчыкъ бири-бирине къаршы кельмекте эдилер.
— Бу дерени ташкъа насыл залым инсан толдырды экен, ашагъыдаки дюльбер чечеклерни корьмедилерми экен? — деди къызчыкъ огъланчыкънынъ янына кельгенде.
Огъланчыкъ опькенен: «Ашагъыда борсукълар да яшай эдилер, мен оларны бакъмагъа сыкъ-сыкъ бара эдим.
Оларнынъ къобаларыны толдурмагъа ким джесарет этти, аджеба?
Я сен къайда кетесинъ?» — деп сорады огъланчыкъ.
— Озюм, кезинмеге чыкътым.
— Айса юр, бизим къалеге барайыкъ.
Къызчыкъ шенъ алда огъланчыкънен берабер къалеге тараф чапып кетти.
Айше оларнынъ пешинден бакъып къалды ве: «Мен де шу къызчыкъ киби кетмек керегимми?
Ёкъ, бир вакъыт ойле япмам!» — деп кестирди.
Айше чокъ даянды, лякин сонъундан мерамындан вазгечти, къалеге ёл алды.
О саллана-саллана кетти, дудакълары ненидир фысылдадылар.
Айше къолунен козьлерини къапатып кете берди ве къалеге барып чыкъты.
Оны кемер къапы янында йигитнинъ озю къаршылап алды.
— Кельдинъми? — деди.
— Кельдим, — деп джевапланды Айше даргъын алда.
— Демек, севесинъ?
— Севем, — деди Айше.
Сонъра эллерини юксек котерди, йигитнинъ юрегине ханджер саплады.
— Севем! — деп текрарлады къыз бир даа.
## МУХАММЕДГЕ МЕКТЮП
КЪОЗ ЭФСАНЕСИ
Бизде дюнья бир чаркъ копчектир, оны ким айландырмагъа бильсе, файдасыны о корер, дегенлер.
Абдулгъанининъ авраты Фатиме, балабан джевиз тереги тюбюнде аджджы тюшюнджелер алтында, юзюм татлысы, петмез къайнатмакъта эди.
Онынъ тою олгъанына даа учь йыл толмады.
Вадийде энъ зенгин адамгъа акъайгъа чыкъкъан вакъытта энди пишмеге башлагъан шефтали киби, койде энъ дюльбер къыз эди.
Тойда четлери паалы басмаларнен сарылгъан ве алтын йиплернен нагъышлангъан юзьбезлернен безетильген могедекли арабаны юзден зияде атлы йигит озгъармакъта эди.
Йипек шеритлернен ве ренкли басма парчаларынен яраштырылгъан атлар бири дигерини озып чапа эдилер.
Той бир афта девам этти.
Чалгъыджылар токътамай чалды.
Давул патлады, зурна инъледи.
Фатимеге эр кес авес этти.
Эр кестен зияде къара козьлю бир къыз Фатимеге пек кескин бакъты.
Гъалиба, онынъ назары тийди.
Фатиме акъайгъа чыкъкъанынен хасталанмагъа башлады.
Тедавийлемек ичюн терен бильгили экимни чагъырдылар, моллагъа окъуттылар, ич бир шей ярдым этмеди.
Къара дагъгъа, азизлерге алып бардылар.
Андаки къабир ташындан тоз ичирдилер, тюзельмек ерине, даа да агъырлашты.
Фатиме азып, къуругъан таякъ киби олып къалды.
Абдулгъани, авратым хаста деп, ачувланмагьа башлады ве шарапны сыкъып битирген сонъ башкъасыны аладжагъыны айтты.
«Дангъалакъларда бир кере эвленген сонъ экинджи авратны алмагъа олмай, я не ичюн бизде ола?» — деп тюшюнджеге далды Фатиме.
Не себептен бир халкъта бир адет, дигеринде башкъа?
Бир къач куньден сонъ багъдан сонъки берекетни кетиреджеклер, бир къач куньден сонъ эвге башкъа къара козьлю дюльбер келеджек...
Фатиме эп агълай.
— Ёкъ, — тюшюнди Фатиме, — мен ойле яшап оламам.
Эйиси озюмни къуюгъа атарым.
Бойле къараргъа кельген Фатиме бу ишни япмакъ ичюн гедже озь къуюлары янына барды.
Къуюгъа эгильгенинен Азраильни корьди.
Азраиль онъа пармагъыны саллады, къанатларыны къакъты, къадыннынъ къулакъларына муляйим сес эшитильген киби олды, ве оны кокке — дженюпке алып кетти.
Къартийлер Фатименинъ эвде олмагъаныны дуйдылар.
Оны къыдырмагъа башладылар ве къую янындан таптылар. Фатиме ерде ята, элинде акъкъушнынъ къанатындан да беяз бир къанат бар эди.
Сонъки нефесинде бир шейлер айтмагьа етиштирди.
Къоз коюнден къадынлар топландылар, олгъан вакъианы хатырладылар, Фатимени аджыдылар ве оларнынъ да башына бойле ал келебиледжеги акъкъында тюшюндилер.
Араларында язмагъа бильген бир къыз тапылды.
О, бильгили эфендининъ къызы эди.
— Айтчы бакъайыкъ, къадын къартайса я да хасталанса, акъай башкъасына эвленсин, деп къайда язылгъан?
— Истедилер ве ойле де яздылар, — деди эфендининъ къызы.
— Не истесенъ, оны язмакъ мумкюн.
— Демек бойле, сен язмагъа билесинъ, айса бизим истегимизни яз, бир авраты олгъан акъай экинджисине эвленмесин, деп яз.
— Кимге язайым? — сорады Зейнеп.
Падишагъа мы?
О тек кулер.
Онынъ озюнинъ бинъ, бельки де, ондан да зияде авраты бардыр.
Къадынлар тюшюнджеге далдылар.
Бирининъ акъылына бойле фикир кельди:
— Фатимеге ким къанат ташлады?
Меляике.
Демек, Пейгъамберге яз.
Тек яхшы яз.
Эр кес разы олур.
Ким озюнинъ акъайынынъ бир аврат даа алгъаныны истер?!
Яз, эпимиз пармакъларымызны басармыз.
— Я, насыл этип ёллайджакъмыз?
— Къушнен ёллармыз.
Къуш кокке уча.
О алып кетер.
— Бабама айтмакъ керек, — деди Зейнеп.
— Сенинъ акъылынъ ериндеми, Зейнеп?
Бабанъа айтсанъ, ишимизни бозарсынъ.
О башкъа — бизге къаршы мектюп язар.
Къадынлар Зейнепке ялвардылар, дюльбер марама бахшыш этеджеклернни айттылар.
Ниает, Зейнеп разы олды.
Зейнеп кягъытны тизине къойды ве Меляике ташлап кеткен беяз къанатнен Мухаммедге мектюп язмагъа башлады.
Чокъ вакъыт язды, яхшы этип язды, эр шейни язды.
Къанат кягъыт устюнде гъыйчылдагъан сес чыкъарып, къадынларнынъ фикирини язды, орталыкъ сюкюнет ичинде къалды.
Тек кимерде къадынларнынъ терен кокюс кечиргенлери эшитильди.
Язып битиргенлеринен, къанат Меляикенинъ артындан етмек ичюн, кокке учып кетти.
Зейнеп мектюпни алтын сувлу йипнен багълады, огълан балачыкълар туткъан беяз савускъаннынъ къуйругъына багълады ве авагъа учурды.
Къуш учып кетти.
Къадынлар не олур экен, деп беклемеге башладылар.
Япкъан ишлери акъкъында бири-бирлерине сёз бергенлери киби, акъайларына бир шей айтмадылар.
Бизге дарылырлар деп, сакъындылар.
Амма араларындан бири даянып оламады, акъайына айтты.
Акъайы кульди, башкъа акъайлар да эшиттилер.
Къадынларнынъ япкъан ахмакълыкъларына олар да кульдилер.
Къадынларны савускъан къуйругъынен эриштирмеге башладылар.
Къоз коюнинъ къарт молласы бу вакъиадан сонъ къадынларны корьсе терс бакъып кечти.
Къадынлар япкъан ишлеринден утандылар, мумкюн олгъаны къадар мектюпни унутмагъа тырыштылар.
Лякин акъайлар унутмадылар, ачувлангъанда авратларына: «Савускъаннынъ къуйругъына мектюп илиштир», — деп къычырдылар.
Яшлар да осьтилер, бабалары киби, олар да олгъан вакъианы хатырлап авратларыны утандырдылар.
Кульмеге кульдилер, лякин не Къоз коюнде, не Отуз, ве не де Таракъташта эки аврат алгъан эркек олмагъаныны дуймай къалдылар.
Бельки, къой эти паалылашкъандыр, яшайыш агъырлашкъандыр, я да акъайларнынъ озьлери утангъандырлар, бельки де мектюпке Пейгъамбернинъ джевабы кельгендир.
Алла биле, анда нелер олды.
Бир шейни пек яхшы билемиз, анда къош авраты олгъан эркек къалмады, весселям!
## НЕ ИЧЮН КЪАРА ДЕНЪИЗ ДАЛГЪАЛЫ
Не ичюн бизим мас-мавы олгъан денъизимизни Къара деп адландырдылар?
Къара денъиз.
Денъизджилер бунынъ себебини яхшы билелер.
Олар мавы денъизде ялдайлар, денъиз сакин, тынч, юксек олмагъан далгъалар бири-бири артындан келелер, юнус балыкълары сув ичинде ойнашалар, ич бир шей фелякетни анъдырмай.
Бирден денъизнинъ мавы юзю къарармагъа башлай, къара гъазапкъа тола ве къоджаман далгъалар имаесиз гемилерге атылалар.
Далгъалар ялыгъа атыла, таштан ясалгъан маниаларны, эвлерни йыкъа, къайыкъларны денъизге алып кетелер.
Амма бу даа эписи дегиль.
Денъизде фуртунагъа къалгъан денъизджилер денъиз гъырдабы ичинден атешли хортум, джин киби, гудюрди ве сызгьыртынен атылып чыкъкъаныны ве, этрафыны айдынлатып, яваш-яваш ве истемей-истемей сёнгенини чокъ керелер корьдилер...
Эскиден къалгъан риваетлерде джинлер, къаплы терилерини, демирден бурун тешиклерини, атешли курюклерини яхшы сакълап къалмакъ ичюн Демирджи дагъынынъ ичинде демирджихане къургъанлар ве анда чалышмакъ ичюн этрафтаки энъ яхшы демирджиге ялварып иши июн чокъ пара тёлемеге ишандыргъанлар.
Демирджи дагъ ичиндеки демирджихане аля бу кунь чалыша.
Эгер танъда дагънынъ вуджудындан чыкъкъан пиляки ташкъа къулагъынъызны къойып, динъленсенъиз, теренликтен чыкъкъан гудюрдели давушны эшитирсинъиз — Данъ! Данъ! Данъ!
Демирджи чалышып башламаздан эвель онъа ярдымгъа яш йигитни бермелерини талап эткен.
Джинлер якъын койден бир йигитни хырсызлап, демирджиханеге алып кельгенлер.
Демирджи йигитке озь зенаатынынъ сырларыны огреткен.
Къартайып, атеш башында турып оламагъан сонъ, джинлер онъа эвине къайтмагъа изин бергенлер.
Олар къарт демирджининъ омузларына пек чокъ алтын юклегенлеринден, о агъырлыгъына чыдамай, ольген.
Джинлер къарт демирджининъ ерине къалгъан демирджиге янъы ярдымджыны алып кельгенлер.
О, да бир къач йылдан сонъ пек яхшы уста олып къалгъан.
Арадан йыллар кечкен, амма хырсызлангъан йигитлернинъ ич бириси тувгъанларына ойле де къайтмагъанлар.
Куньлернинъ биринде дагъ ичиндеки демирджиханеге пек истидатлы, бильгиге ынтылгъан Рустем адлы йигит тюшкен.
О, демирджи зенаатынынъ инджеликлерини огренмек ичюн пек тырышкъан ве устазындан не ичюн джинлер адамларгъа укюм эткенлери, дагънынъ ичинден тёпеге насыл чыкъкъанлары, не ичюн йылда бир кере оларнынъ къуюлары ичинден сув гъайып олгъаны, джинлерни енъе биледжек адам дюнья юзюнде бармы, деп сораштыргъан.
Оледжекте, къарт уста, джинлер эшитмесинлер деп, шегирдининъ къулагъына фысылдап, оны меракъландыргъан суаллерине джевап берген.
Демир сандыкъ ичинде сакълангъан тылсымлы яй джинлерге адамлар устюндеки укюмни бере экен.
Бу яйдан атылгъан окъ ёлундаки эр шейни якъа экен.
Къуюдаки сув исе йылда бир кере Къара денъизге синъип кете экен...
Тезден, къарт уста ольген сонъ, джинлер демирджиге кумюш кульчесини кетирип, янъы окъ ясамагъа эмир эткенлер.
Демирджи окъны ясагъан, амма о къыскъаджа ве къалынджа олгъан.
Джин окъны алып кеткен, тезден исе къайтып, окъ инджедже ве узунджа олмакъ керек деп, демирджиге багъыргъан.
Демирджи джини динълеген сонъ шойле деген:
— Эй, джин азретлери!
Бу меним биринджи ясагъан окъымдыр.
Къарт демирджи окъларны ясагъанда, мен тек чёкючни урдым, козьлеримни къыгъылчымлар къамаштыргъанындан окънынъ узунлыгъы ве инджелиги акъылымда къалмады.
Джин демирджини балабан демир сандыкъ сакълы тургъан одагъа алып кельген, анахтарны чыкъарып, онынъ ичинден яйны чыкъаргъан ве окъ насыл олмакъ кереклигини косьтерген.
Эр шей демирджининъ акъылында къалгъан: тылсымлы яйнынъ корюниши де, сандыкъ анахтарынынъ оймалары да.
Джинлер авгъа чыкъкъан куньлерде исе демирджи озюнинъ гизли ишини япмагъа башлагъан.
Башта анахтарны, сонъ исе окънен яйны ясагъан.
Къыздырылгъан демирни дёгген кутюкнинъ тюбюни исе якъкъан ве янъы кутюк ичюн къалынджа бир агъач кетир деп, джинге ялваргъан.
Куньлернинъ биринде, джинлер учып кеткен сонъ, демирджи гизли еринден анахтарны, демирден ясалгъан агъыр яй ве окъны чыкърып, мукъайтлыкънен сандыкъ сакълангъан ерге кирди, сандыкъны ачып, тылсымлы яйны чыкъарып, ерине озю ясагъан адий яйны къойды.
Бир къач куньден сонъ исе, гедженинъ ортасында къую ичинде сув фышкъырып башлагъан сонъ, демирджи янъы кутюк ичине кирип, устюни къапакънен орьтти ве къую ичине тыгъырлангъан!
Демирджи къоркъмагъа биле етиштирмеген, кутюк о къадар тез денъиз устюне ялдап чыкъып далгъалар устюнде салланып башлагьан.
Демирджи ялыгъа чыкъкъан сонъ, силяне териден тикильген оглюгине саргъан ве коюне ёл алгъан.
Арадан чокъмы, азмы вакъыт кечкен, амма демирджининъ усталыгъы акъкъында нам бутюн Къырымгъа яйрагъан.
Адамлар онынъ алтын кескен къоллары, акъылы акъкъында айты экенлер.
Бир де-бир шей олса, адамлар ондан меслеат сорап келе экенлер, даваларыны чезмек ичюн онъа мураджаат эте экенлер.
Куньлернинъ биринде джинлер кене орталыкъкъа чыкъкъан ве этрафтаки койлернинъ сакинлеринден пек буюк хардж талап эткенлер, адамлар, чаресини тапмай, демирджиге мураджаат этип, ондан меслеат сорагъанлар.
Демирджи джинлернинъ огюне чыкъкъан ве эр кес эшитсин деп, эндиден сонъ адамлар джинлерге хардж тёлемейджеклерини, орталыкътан дефн олмаларыны эмир эткен.
Джынлар демирджининъ айткъанларына къутургъанлар, бириси яйны чыкъаргъан ве джесюр демирджиге окъ аткъан.
Амма окъ адамларнынъ башлары узеринден учып кечкен ве ерге тюшип саплангъан.
Бундан сонъ демирджининъ невбети кельди.
О тылсымлы яйны ве окъны къылыфындан чыкъарып, телини чектирип, аткъан.
Окъ шу ань атешке чевирилип, тек джинлерни дегиль, олар тургъан тёпеликни де якъын, кульге чевирген.
Озьлерини, эвлерини, къоранталарыны, айван сюрюлерини, экинлерини къуртаргъан демирджиге озь миннетдарлыкъларыны бильдирген адамлар оларнынъ башлары, ханлары олсун деп, ялваргъанлар.
Энъ дюльбер, акъыллы, эмексевер къызны онъа бергенлер ве къыркъ кунь ве къыркъ гедже той япкъанлар.
Арадан вакъыт кечти, адамлар тынч омюрге алышкъанлар, дюльбер эвлер къурып башлагъанлар, багъ-багъчалар асрагъанлар, богъдай осьтюргенлер, айван сюрюлерини арттыргъанлар, озь малларыны керванларнен къомшу мемлекетлерине ёллагъанлар.
Къомшу мемлекетлернинъ падишалары бу мемлекетнинъ дюльберлиги, байлыгъы акъкъында эшитип, оны басып алмагьа тырышсалар да, эр сефер демирджининъ атешли окълары баскъынджыларны якъып, кульге чевиргенлер.
Демирджи къартайды, оледжек куню якъынлашкъаныны дуйып, тылсымлы яйны огъулларынынъ къайсы бирине ишанаджагъы узеринде тюшюнджеге далгъан.
О, ольген сонъ насылдыр ачкозь, ярамаз меслеатчы огълуны къомшуларына къаршы дженк башламагъа, топракълары, байлыкъларыны басып алмагъа, адамларыны исе къуллыкъкъа алмагъа къандыраджагъындан сакъынды.
Демирджи чокъ тюшюнген сонъ шойле бир къараргъа кельген: эски демирджиханесине баргъан ве янъы яйнен окъ ясагьан.
Гедженинъ ортасында сандыкътан тылсымлы силяны чыкъарып, ерине янъысыны къойгъан.
Сонъ исе къайыкъкъа отурып, Къара денъизнинъ ортасына ялдап кельген, амма яйны сувгъа ташламаздан эвель устюнде устазы ольмезден эвель огреткен сихирли сёзлерни окъугъан.
Демирджи ольген.
Джинлер исе тылсымлы яй денъиз тюбюнде яткъаныны билип къалгъанлар ве оны андан чыкъармагъа, адамлар узериндеки эвельки кучьлерини къайтармагъа истегенлер.
Иште шу вакъыттан берли джинлер денъизнинъ сувукъ ве къара теренлигине атылалар, амма яйгъа токъунгъанларынен демирджининъ сихири чалышмагъа башлай ве атеш толу — яйнынъ ичинде олгъан кучь джинлерни денъизнинъ теренлигинден тёпеге аттырып, атешке чевире.
Атеш толу денъизнинъ теренликлеринден тёпеге атылып чыкъып, тынчлыгъыны боза ве къоджаман далгъалар чокъ вакъыткъадже тынып оламайлар.
Бираз кечкен сонъ Къара денъиз кене тынчлана ве сувлары мавы ренк алалар.
Амма джинлер тынчланып оламайлар.
Эр сефер Демирджи дагъынынъ тёпесинден пейда олгъанда, тылсымлы яйны хатырлап, денъизге атылалар, яйнынъ узеринде демирджининъ сихири сёзлери укюм эткенлерини бильмейлер.
## Одунджы тильки
Бир заманда бар экен, бир заманда ёкъ экен.
Койден узакъ сыкъ дагъларда айнеджи бир тильки яшай экен.
Бу тильки даbма къуш эти ашап кечине экен.
Ондан джаны янгъан къушлар юваларыны энъ юксек тереклернинъ тёпелерине орип, анда йымырта къозлай ве бала чыкъара экенлер.
Бундан сонъ тилькининъ къысмети кесильген.
О, чокъ вакъыт яры токъ, яры ач алда юре экен.
Бир кунь дагъ ичинде ач къарынгъа доланып юргенде бир юксек терекнинъ тёпесинде къуш чивильдисини эшите.
Башыны котерип, тёлеге бакъа.
Бакъса, не корьсин, анда бир ана къуш ве бир чокъ да къуш балачыкълары бар.
О, айнеджилик тюшюнмеге башлай.
Акълына, мен одунджы олайым да, бу къушкъа бир айнеджилик этейим, деген фикирни кетирип, дагъ ичине синъип кете.
Арасы чокъ кечмеден, къайдандыр, бир балта тапып, къайтып келе де, къушкъа:
— Эй, достум къуш, манъа сенинъ юванъны бозмакъ сырасы тюшти.
Мен падишанынъ дагъджысым, онынъ эмринен дагъда низамнен одун кесем.
Энди невбет сенинъ юванъ олгъан терекке кельди,— дей.
Ана къуш къоркъып:
— Джаным, тильки,ялварам санъа, бу терекни кесмей тур.
Меним балаларым даа учаджакъ чагъына кельмедилер,—дей.
— Сен терекни кессенъ, он эки баламнынъ эписи ерге тюшип, олюр.
Сабийлерим ботен ерде оледжеклер.
Сен падишагъа оны анълатсанъ, о меним дегениме разы олур эди.
Мен беллесем падишанынъ да балалары бардыр.
Баласы олгъанлар къуш ювасыны бозмакъ истемезлер
Айнеджи тильки:
— О, бельки, сенинъ риджанъны къабул этер эди, амма мен догърудан-догъру падишанынъ озюне дегиль де, онынъ везирлеринден бирине багълым.
О везирде бала-чагъа ёкъ.
О, пек ачувлы адам.
Бир шейни эмир эттими мытлакъа япмакъ керек.
Япамасанъ джезасыны чекерсинъ.
Мен кене сенинъ адынъдан онъа бир риджа этип бакъайым, ихтимал, дерья янар,— дей тургъанлар, ким бильсин, бельки разы олур деп, чыкъып кете.
Экинджи куню айнеджи тильки кене балтасыны омузына урып келе.
О, ана къушкъа:
— Везир эфендиге сенинъ риджанъны айттым.
Башта пек ачувланды.
Мен онъа бу он эки балалы бир къушнынъ риджасыдыр деген сонъ, о:
— Манъа эким, къуш эти ашамакъ керек олгъаныны айтты.
Бар сен о къушкъа айт, манъа бир баласыны бермеге разы олса, о терекни кесмей турарсынъ, деп йиберди,— дей.
Ана къуш бираз тюшюнген сонъ, он эки баланынъ jн экисинден де къуртулгъандже зайыфларындан бирини берип къуртулайым деп, бир зайыф баласыны тилькиге быракъа.
Ач тильки къуш баласыны къап-къач этип ала да, кенаргъа кетип ашай.
Бир къач кунь кечкен сонъ, тильки кене де терекнинъ тюбюне келип ана къушкъа:
— Сенинъ баланънынъ эти везир эфендиге азлыкъ этти.
Бир баланъны даа берсенъ везир эфенди устюнде яшадыгъынъ терекни кесмей тураджагъымны айтты.
Эгер бермесенъ, шимди терекни кесип башлайджагъым,— дей.
Ана къуш къоркъусындан кене де зайыфча балаларындан бирисини бермеге меджбур ола.
Шай этип, айнеджи тильки къушнынъ он дане баласыны ашай.
Куньлерден бир кунь ана къушкъа бир къуш мусафирликке келе.
Мусафир къушлар арасында кескин акъылынен белли экен.
О къуш къонакъбай къуштан къач дане баласы олгъаныны сорай.
Къонакъбай къуш да, одунджы тилькининъ он эки баласындан он данесини ашагъаныны ве энди невбет къалгъан эки баласына кельгенини айта.
Мусафир къуш, къонакъбай къушкъа:
— Алла-алла, къонакъбай, озюнъ де тонъкъа экенсинъ, шунъа бир чаре тюшюнип тапамагъансынъ.
Бойле этсенъ, къалгъан эки баланъны ашагъан сонъ, озюнъни де сагъ къалдырмаз,—дей.
Ана къуш яшларыны тёкип:
— Я не япайым? — деп сорай.
Мусафир къуш:
— Эгер, о бир даа келип де балаларынъдан бирисини даа бермесенъ везирнинъ эмринен терекни кеседжегим десе, ярым сааттан сонъ кельсенъ беририм, шимди олар юкълайлар, де.
О, кеткен сонъ озюнъ ерге тюш де, чалкъа тюшип ольген киби ят.
О, сени корип севинир ве къысметим арткъан экен деп, ашайджакъ олур.
Сен шу вакъыт онынъ козьлерини чокъучлап чыкъар.— дей.
Мусафир къуш сагълыкълашып къайтып кете.
Чокъ кечмей тильки кене келип, къушкъа:
— Везир эфенди бир баланъны даа бермесенъ, терекни кесмемни эмир этти,— дей.
Ана къуш да, мусафир къушнынъ огреткени киби:
— Шимди балаларым юкълайлар.
Ярым сааттан сонъ кельсенъ беририм,— дей.
Айнеджи тильки бунъа инанып кете.
Бу вакъытта ана къуш ерге тюше де, къанатларыны керип, чокъучыны ачып, ольген киби чалкъа тюшип ята.
Тильки ярым сааттан сонъ келип къушны коре.
Олю беллей ве онъа янашып, сабырнен ашайджакъ ола.
Бу вакъыт ана къуш бирден сычрап, онынъ эки козюни де чокъуп чыкъара.
## ПАДИША ВЕ ОНЫНЪ ДЖУЙРЮГИ
Бир девлет падишасынынъ севимли джуйрюги бар экен.
Бу джуйрюги байрам къошуларында эр кесни озып кельген, падишанынъ алып баргъан дженклеринде онынънен бирге олып, къач кере джаныны да къуртаргъан, авджылыкъта онъа ярдым эткен экен.
Кель заман, кет заман, бир кунь падишанынъ джуйрюги агъыр хасталана ве атбакъыджы оны не къадар чокъ бакъса да, бир шей файда бермей.
Атбакъыджы падишагъа келип:
— Улу падишам!
Сизинъ джуйрюгинъиз пек ярамай хасталанды ве оны энди кимсе къуртарып оламаз... — дей.
Падиша буны эшиткен сонъ:
— Мына бу алтыннен толу кисени ал да, энъ яхшы табиблерни чагъыр.
Олар джуйрюгимни къуртарсынлар!
Бакъ, джуйрюк ольсе, башсыз къалырсынъ.
Джуйрюгим ольгени акъкъында ким хабер этсе, мен онынъ башыны кесип ташламагъа эмир береджем! — деп тенбиелей.
Куньлер, геджелер кече, джуйрюк исе бетер зайыфлаша.
Табиблер дюнья къадар иляджлар бере экенлер — бир ярдымы олмай!
Атбакъыджы энди башсыз къаладжагъындан къоркъып башлай.
Падишагъа келип, джуйрюги ольгени акъкъында айтмакъ керек оладжагъыны анълай.
Атбакъыджыны куськюн алда корьген апайы:
— Санъа не олды, акъай, не ичюн кедерли юресинъ, кейфинъ де чокътан бозукъ, неден къоркъасынъ аджеба? — деп сорай.
Атбакъыджы падишанынъ севимли джуйрюги хасталангъаны акъкъында, барып да о ярын ольсе бу акъта хабер этеджек адамны падиша насыл джезалайджагъы акъкъында айтып бере.
Атбакъыджынынъ апайы бутюн гедже козь юммай, акъайыны бу джезадан насыл къуртармакъны тюшюне.
Эртеси куню падишанынъ севимли джуйрюги джан бере.
Падиша озь хызметчилеринен кенъешкенде атбакъыджы сарайнынъ къапыларына келип янында тура.
Падиша оны корип озюне чагъыра:
— Сонъ, севимли джуйрюгим тюзельдими? — деп сорай ондан падиша.
— Табиблер о, тюзелип башлады, деп айталар, — джеваплана атбакъыджы, — Лякин джуйрюгинъиз нечюндир бир шей ашамай, бир шей ичмей...
— Я не ичюн ашамай экен?
— Бельки де кунь бою янбашында яткъаны ичюн онъа ашамагъа да онъайтсыздыр.
— Янбашында ятамы? — деп тааджиплене падиша, — Я не олды онъа?
— Бильмейим, — джеваплана атбакъыджы, — О аякъларыны узатып индемей ята.
Бельки де о аш-сувдан вазгечмеге ант эткендир.
Бу пек акъыллы джуйрюк де, сизден башкъа онынъ устюнде даа кимсе отурмады... — Я онъа не олды экен? — деп тааджиплене падиша.
— Мени онынъ янына алып барынъыз! — деп эмир бере. — Мен онъа не олгъаныны озь козьлеримнен корьмек истейим!
Падиша ве онынъ хызметчилери ат аранына баралар.
Падиша джуйрюги джансыз яткъаныны корип:
— Меним севимли джуйрюгим ольгени акъкъында нечюн манъа айтмадынъ? — деп атбакъыджыгъа ачувланып джекире.
Атбакъыджы исе:
— Эй, улу падишам, эгер де ким джуйрюгинъиз ольгени акъкъында айтса онынъ башыны кесмеге эмир береджегинъизни озюнъиз айткъан эдинъиз де! — деп джеваплана.
Падиша бираз тюшюнген сонъ:
— Демек, мен бу хаберни биринджи олып озюм айттым, шаймы... — деп кулип йибере.
Падишанынъ сёзлеринен янында тургъан бутюн хызметчилери разы олалар.
Падиша атбакъыджыгъа бахшыш берип оны эвге сагъ-селямет озгъара.
## КЪАРАСЕВДА
Таракъташ эфсанеси
ЭЙ, булут, сен дженюп бетке учсанъ, КОЮМИЗНИНЪ устюнден уч, Гуль-Беязгъа Мустафа Чалаш тезден эвге къайтаджакъ, — деп сёйле.
Булут учып кетти, апсханенинъ пармакълыкъларындан олар корюнмез олдылар.
Мустафа Чалаш бутюн гедже бугъавны къопараджакъ олып чекишти.
Лякин «демир эгевленген ерден къопмаз», дегенлер.
Эйиси, Мустафа, сен эвге ашыкъма.
Анда Къара мышыкъ, Къарасевда пейда олды, эвинънинъ этрафында долана.
Амма Мустафа Чалаш апстен къача ве мавы дагълар ичинде гизлене.
Орман ичинден чокъ вакъыт кете.
Таракъташ энди якъын олгъаныны дуя, болдурды, дагъгъа котерильмек агъыр.
Артындан чанъчыкънынъ сеси эшитиле, сакъчы къувып кельмекте.
Мустафа Чалаш Девлет дереге тюше, отузлылар онъа Гъайып дере дейлер.
Къарасевдагъа огърагъанларнынъ эписи мытлакъа мында, озюни асмагъа келе.
Мустафа Чалаш терекнинъ тюбюнде бир ял алмакъ истей, ята.
Авасы тынчыкъ, амма эр бир япракъ къалтырай, титрей, бир шейлер айта.
Бельки кузь кельгенини айтадыр, бельки мында кельген инсанны аджыйдыр.
Авасы эп къызды.
Мустафа Чалаш козьлерини юмды.
О худжур бир тюш корьди.
Къозлы къарт Аджы Мурат озюнинъ эви огюнде отура экен, салкъын буза иче, нишанлысыны беклей.
Могедекли араба келе, онынъ дёрт кошесинде дёрт йигит сырыкъларгъа багълы йипек басманы могедекнинъ устюнде котерген алда келелер.
Могедек токътай.
Аджы Мурат йигитлерге бирер алтын ташлай.
Йигитлер сырыкъларны тюшюрелер ве: «Айда!» — деп къычыралар.
Келиннинъ дайысы рузгярдан ельпиреген басманы алып, онъа келинни сара ве эвге алып кире.
Давул, даре патлайджакъ, чалгъы янъгъырай.
— Айда! — къычыра йигитлер.
Мустафа Чалашнынъ нишанлысы Аджы Муратнынъ къадыны ола.
Чалылар арасында къара мышыкъ миявлай.
Мустафа Чалаш абдырай, уяна.
Терек устюнден онъа нефретли козьлер бакъалар.
Амма Чалаш оларны корьмей, юреги сызлай.
Къарасевда пек якъын келе.
Мустафа Чалаш йибесини омузына ташлап, дереден чыкъа, Алчакъ-къая, Къуш-къая... — тувгъан дагъларыны корип, енгиллик сезе, кокюс кечире.
Кунеш батыгъа эне, сыджакъ кесиле, дагънынъ ичи къушларнынъ сеслеринен тола.
Чалаш йырлап башлай.
— Алчакъ-къая, Къуш-къая, Сарындынъ Алчакъ...
Эмир Эмирасаннынъ къызы памукътан йымшакъ...
Ярын джумаакъшамы, ярын гедже Мустафа Чалаш нишанлысынынъ пенджересине барып, Гуль-Беязгъа озюнинъ «сыджакъ сёзюни» айтаджакъ.
«Меним гузелим, мен сени Алланынъ эмиринен севдим.
Сен меним такъдиримсинъ, баш язымсынъ.
Такъдир иле мен сенинъ нишанлынъ олам,» — дейджек.
Гуль-Беяз да онъа джевап береджек:
— Сен кельдинъ, демек багъчада гуллер ачкъан, демек багъча мис къокъуй.
Бу сёзлерден Мустафанынъ юреги де гуль киби ачылыр, чюнки оны гузеллернинъ гузели севе.
Къаранлыкъ гедже кельди, коктеки йылдызлар янды, вади йде ярыкълар липильдеди.
Ана байыр, онынъ артында исе Чалашнынъ эви.
Байырнынъ тёпесинде тиленджи чингене отура, Мустафаны таный:
— Кельдисинъми?
Мустафа онынъ янына келип отура.
— Не хабер бар?
— Хаберлер бар... — бираз сусып отура, сонъ: «Мына бакъ сен.
Аджы Мурат о къадар бай олып да, тойда манъа эки капик биле бермеди».
— Насыл тойда? — тааджипленди Мустафа.
— Гуль-Беязны алды, эки капик бермеди.
Мустафа Чалаш еринден атылып турды, белиндеки къылычы йылтырады.
— Не дейсинъ?
Чингене къоркъусындан:
— Бабанъдан сора, — деди.
Мустафа Чалаш атешлер ичинде яна.
Келип бабасынынъ къапысыны къакъты, бабасы огълуны танымады, оны насылдыр бир айдамакъ белледи.
Гуль-Беязгъа севда олгъан огълу делиргенини анълап, бабасы даа зияде къоркъты.
Мустафа Чалаш эвлеринде геджелемеди, бир-эки йигитни алып, Судакъкъа шарап ичмеге ашыкъты.
Йигитлер магъазнынъ къапысыны бозалар, метийни ачалар, ичелер.
Мустафа Чалаш шарапнынъ ичинде ювуна, къайтарма ойнай, къылычнен озь кокюсини яралай, аркъадашлары онъа хиянетлик япмасынлар деп, оларгъа озюнинъ къанындан ичире.
Сабасына исе Судакъта ве Таракъташта, эр кес Мустафа Чалашнынъ къайткъаныны ве о къарасевдагъа огърагъаныны эшитти.
Бу хабер Аджы Мурат яшагъан Къоз коюне барып етти.
Аджы къоркъугъа далды.
— Къарасевдагъа огърагъан инсан нелер япмаз, дейсинъиз?! — Гуль-Беязны ичери одагьа къапады, озю исе азбаргъа чыкъмагъа къоркъып отурды.
Не къадар отурмакъ мумкюн?
Куньлернинъ биринде койнинъ четиндеки багъына барды.
Оны танымады.
Кимдир бутюн юзюмлерини кесип чыкъкъан.
Аджы Мурат бу хиянетнинъ ким экенини аман анълады ве хызметкярыны полиске ёллады.
Андан гедже къайтып кельген хызметкяры къапыны къакъты.
Аджы Мурат турып къапыны ачты, бакъса не корьсин, онынъ къаршысында хизметкяры дегиль де, Мустафа Чалашнынъ озю тура.
— Къарт, меним нишанлымы къайтарып бер, — дей о.
Аджы онынъ аякълары астына йыкъылып:
— Мен сенинъ къайтып келеджегинъни бильмедим.
Энди исе Гуль-Беязнынъ озю къайтмагъа истемез.
— Ялан айтасынъ, къарт! — деп къычырды Мустафа худжур сеснен: — Чагъыр оны мында... Къарт арт-артына чекильди ве къадынынынъ одасына сокъулды.
Пенджереден багъырып, къомшуларыны уятты.
Адамлар чапышып кельдилер.
Мустафа Чалаш атыны чаптырып, Къоздан гъайып олды, онынъ артында исе, эгер устюне, Къара мышыкъ ерлешкен эди.
Энди къара мышыкъ эр вакъыт онынънен берабер.
Геджелери Мустафа мышыкънен лаф эте, акъыл таныша.
О къарасевдагъа акъыл огрете:
— Къозгъа, Гуль-Беязгъа бар, къарт хасталанды, нишанлынънен корюшмеге кедер этип оламайджакъ, — дей.
Мустафа онынъ чуллу урбаларыны алып, онъа озюнинъ яхшы урбаларыны бергенде, тиленджи чингене пек тааджипленди.
— Сенинъ чул-чубурынъ манъа алтындан да паалыдыр, — деди Мустафа.
«Керчектен де Къарасевда.
Бир тамам чылдыргъан»,— деп тюшюнди чингене.
Мустафа Чалаш чингененинъ урбаларыны кийип, элине таякъ алды, къарт киби къамбурланып, Къозгъа — тиленджи — лик япмагъа кетти.
Кимиси отьмек бере, кимиси капик.
Мустафа Аджы Муратнынъ къапысына кельди.
Аджы Мурат хаста ята.
Гуль-Беяз исе къапы огюнде янъгъыз отура.
Мустафа Чалаш онъа къолуны узатты, Гуль-Беяз онынъ къолуна капик ташлады.
Мустафаны танымады.
Онынъ юреги сыкъыла, Къарасевда тырмалай.
— Мустафа Чалашны унуттынъмы?
— Атылан окъ кери дёнмез, — деп башыны саллады Гуль-Беяз.
— Унуттынъ, демек, — къычырды Мустафа ве пычакъкен онынъ устюне атылды.
Лякин Гуль-Беяз къачып етиштирди ве ичери кирип кетти.
Иште, о вакъыттан берли Судакъ ёлларында ёл басувлар олып тура.
Мустафа Чалаш кимнинъдир малына къастлыкъ япмагъан геджеси олмай.
Оны акимлер къыдыралар, якъын бир ерде гизленгенини билелер, амма эльге тюшюрип оламайлар.
Чалаш тек зенгинлерни талай, хырсызлагъан шейлерини фукъарелерге бере.
Таракъташлылар оны къолларындан кельген и къадар къорчалайлар.
— Эписи бир, тезден Девлет дереге кетеджек.
Эм ойле де олды.
Мустафа Чалаш Девлет дереге кетти.
Усть-башы урьян-пурьян; пайнозю къалды, аркъадашлары оны ташладылар, онынъ акъылдан азгъаныны дуйдылар.
Энди тек геджелери дегиль, бутюн кунь девамында Мустафа Къара мышыкънен лаф эте.
Сарарып къалды, аш ашамай, атешли козьлерини корьсенъ, дешет сарып алгъан.
Мустафа Девлет дереде, бастырыкътан къачкъанда раатлангъан терегининъ тюбюнде ята.
Мас-мавы кокнинъ тюбюндеки къая юкълай, Мустафа да юкълайджакъ ола.
Лякин юкълап оламай.
Онынъ ичи-багъры яна, къуругъан дудакълары къыбырдана, озюнинъ къайда олгъаныны анълап оламай.
Онынъ янына учь буюк эмен келе, олардан бири Мустафанынъ башына таякънен ура...
— Бойнуны бур, — ачувлана Аджы Мураткъа бенъзеген экинджи къарт эмен.
Учюнджи эмен онынъ аягъы астындаки ташны уйтеп йибере, Мустафа Чалаш авада салланып къала.
Отузлылар Мустафаны тапкъанда, о даа сагъ эди, амма олар оны абрадылар.
— Отузлылар ярамазлар, эр вакъыт ойле япалар, — деп Къозлылар Чалашны аджыдылар.
— Керчектен дагълылар, акъикъий татлар, — деп Къутлакъ ве Къапысхор сакинлери де таракъташлыларны макътайлар.
Чалашны хатырлап, таракъташлылар кокюс кечирелер.
— Беривлерни ольдюрдилер, биревлерни бастырыкъкъа ташладылар.
Шимди бизде орталыкъ тынч.
Бакъаташ узеринде авеленген къарталны корьгенде, адамлар яваштан кокюс кечирелер:
— Бизде де къарталлар олгъанлар.
Юксек учкъанлар.
Къартлар оларны аля хатырлайлар.
Къарасевда олмагъан олса, Мустафа Чалаш ойле юксек учкъан къарталлардан бири эди...
## КЪУШ ТИЛИНДЕН АНЪЛАГЪАН БАЛА
Бир заманда шеэрлернинъ биринде зенгин, лякин мераметсиз бир адам яшай экен.
Бу зенгиннинъ къадыны ве бир де пек чиркин огълу бар экен.
Анасынен бабасы баланы ич севмейлер.
Олар бу баланы бийсинмейип, дюльбер бир балалары олмасыны истейлер.
Бу сабийге ашны эр вакъыт айры берелер, оны хорлайлар.
Зенгиннинъ эвинде бир бульбуль де яшай экен.
Зенгин къадынынен берабер аш ашамагъа отургъанлары киби, бульбульчик токътамайып уча экен.
Бир кунь олар софра башында отурып аш ашагъанда, балачыкъ да къапы тюбюнде отурып, къаткъан-къуругъан отьмек парчасыны кемиргенде, бульбуль учмайып, ойле тесирли отьмеге башлай ки, зенгин онынъ сесининъ тесиринден шашмалап къадынына дей:
— Эгер шу къушнынъ айткъаныны ким де анълап манъа бильдирсе, онъа буюк эйиликлер япар эдим.
Чиркин бала бабасынынъ сёзлерине бойле джевап бере:
— Бабай, къушнынъ тилинден мен анълайым.
Лякин сизге айтмагъа къоркъам.
Анасынен бабасы балагъа къушнынъ не айткъаныны мытлакъа сёйлемесини эмир этелер.
Шай олса да, бала айтмагъа къоркъа.
Эгер сёйлемесенъ, сени ач къалдырырмыз, дейлер.
Бала кене къоркъа.
Бундан сонъ бабасы баласынынъ устюне атылып:
— Пезевенкнинъ баласы, айтаджакъсынъмы, ёкъмы?
Айтмасанъ богъарым сени, — дей де, баланынъ богъазына япыша.
Бала ахыр-сонъу айтмагъа меджбур ола.
Къуш шойле дей экен:
— Ойле заман келеджек ки, хор бакъкъан бу баланынъ элине бабасы сув тёкеджек, анасы исе юзьбез тутаджакъ.
Байнен къадыны севмеген балаларынынъ бу сёзлеринден сонъ терен тюшюнджеге, далалар ве баланы бус-бутюн башларындан аткъармагъа къарар берелер.
Къаранлыкъ бир геджеде, бала татлы юкъуда экенде, оны бир къайыкънынъ ичине къойып, денъизге йиберелер.
Тамам шу вакъытта бульбуль де къафестен учып кете де, барып баланынъ къайыгъына къона.
Бала исе къайыкъта саллана-саллана юкълай.
Саба уянгъанда о озюни денъиз ортасында корип агъламагъа башлай.
Шу ерде бульбуль онъа сёз къата:
— Агълама сен.
Узакътан бир геми келеята. О сени къуртараджакъ.
Акъикъатен де, чокъкъа бармай, уфукъта геми пейда ола. Геми эп къайыкъкъа якъынлаша ве къайыкътаки адамлар баланы корип, оны гемиге алалар.
Гемининъ саиби пек яхшы адам экен.
О, баланы севе, оны эвлятлыкъкъа ала ве озь баласы киби бакъа.
Бир кунь бала бабалыгъына шай дей:
— Баба, бульбуль якъында буюк фуртуна чыкъаджакъ, дей. Шунынъ ичюн аджеле суретте бутюн елькенлерни ачып, бир ялы кенарына къачайыкъ.
Геми саиби баланынъ сёзюне эмиет бермей.
Лякин бир къач сааттен сонъ ойле фуртуна котериле ки, гемининъ елькенлерини парча-кесек эте, аз къала гемини батыраяза.
Кене хайырлысы олып, геми де, адамлары да сагъ къалалар.
Фуртуна ятышкъан сонъ, янъы елькенлер такъыштырып, ёлларыны девам этелер.
Бираз вакъыттан сонъ бала кене бабалыгъына мураджаат этим:
— Баба, бульбулимнинъ айткъанына коре, якъынымызда он эки геминен айдутлар доланыша экенлер, — дей.
Гемининъ саиби бу кереси баланынъ сёзюни динълей ве гемини якъын адалардан бирисине айдап, онда сакълана.
Чокъ кечмеден олар он эки геминен денъиз айдутларынынъ авлакътан кечип кеткенлерини корелер.
Бираз вакъыттан сонъ, геми кене ёлгъа чыкъа ве аз кете, чокъ кете, дерья-денъиз тюз кете, тап сонъу, Ешиль юрт деген бир мемлекетке барып чыкъа.
Ешиль юрт мемлекети падишасынынъ сарайы огюнде учь йылдан берли учь къаргъа гедже-куньдюз багъырып-чагъырып тура экен.
Не къадар тырышсалар да, олардан къуртулып оламайлар.
Ким де-ким оны бу къаргъалардан къуртарса, кучюк къызыны ве падишалыгъынынъ ярысыны онъа багъышлайджагъыны беян эте.
Энди йигит чагъына кирген бу огълан падишанынъ ферманыны эшиткенинен, догъру сарайгъа барып, падишагъа озюнинъ ярдымыны теклиф эте.
Падиша разы ола.
Сонъ йигит къаргъаларны косьтерип дей:
— Эй, падишам, бу учь къаргъанынъ бириси анасы, экинджиси бабасы, учюнджиси исе оларнынъ баласыдыр.
Бабанен ана бу бала къайсымызнынъ, деп давалашалар.
Бабасы, бала меним, дей, анасы бала менимки дей.
Олар анълашалмай, сизге кельгенлер.
Даваларынынъ адалетче бакъылмасы ичюн риджа да булуналар.
Падиша!
Сиз айтынъыз, бу бала ангисининъдир?
Падиша дей:
— Бала бабанынъдыр.
Падиша сёзюни битирир-битирмез баба къаргъанен баласы бир тарафкъа, ана къаргъа дигер тарафкъа учып кетелер.
Бундан сонъ йигит падишанынъ янында къала.
Падиша кучюк къызыны ве мемлекетининъ ярысыны онъа бере.
Бираз вакъыттан сонъ йигит яш келиннен берабер сеяаткъа чыкъа ве олар чешит ерлерге баралар.
Шеэрлернинъ бирисинде бир эвде мусафир олып къалалар.
Пакъыл киби бу эв йигитнинъ озь бабасынынъ эви олмасынмы?
Олар осип буюген баласыны танымайлар ве саба йигит бетини ювгъанда, бабасы онынъ элине сув тёке, анасы онъа юзьбез тута.
Амма йигит оларны таный ве озюни таныттыра.
Энди меджалсызлангъан эки къарт балаларына бир вакъытта япкъан феналыкъларына пек пешман олалар.
Йигит исе оларны аджып гонъюллерини ала, къучакълап-къучакълап опе.
Насыл олса да, сиз меним ана-бабамсынъыз, мен сизге омюр бою борджлум дей, оларны озюнен берабер алып кете ве омюрлернинъ сонъуна къадар бакъа.
## КЪЫЗГЪАНЫЧ ВЕ ХАСИС
Бир заманларда койлернинъ биринде бир бай адам яшагъан.
Онынъ лагъабы Къызгъаныч экен.
Лагъабыны бойле деп нафиле къоймагъанлар: ягъмурлы куньде ондан бир мешребе сув сорап алмакънынъ биле чареси ёкъ экен.
Узакътан мусафирлер кельсе, бир пите чыкъара, оны уфачыкъ парчачыкъларгъа болип, оларны сыйлай, бу питени бир сюрю къойгъа сатын алгъаны, оны азиз бир адамдан сатын алгъаны, бу адам онъа питени бергенде онынънен бинъ адамны тойдурмакъ мумюон деп, ишандыргъаны акъкъында айта экен.
— Ашанъыз, азиз мусафирлерим, сыйланынъыз, — дей экен о кулюмсиререк. — Ашанъыз да, айтынъыз, бу азиз адам пите коктен сепильген ундан пиширильди деп, мени алдатмагъанмы, оны ашап бакъкъан адамнынъ козьлери даа яхшы кореджек, къоллары даа кучьлю оладжакъ, череси исе даа дюльбер оладжакъ экен...
Мусафирлер къуру питени ашап-ашап, бири-бирине бакъа ве эр бириси, ичинден:
«Керчек экен! Черем денъишип башлагъан, демек пите тесир этип башлагъан», — деп тюшюне экен.
Ве шорбаджыгъа бир агъыздан тойгъанларыны айтып, сыйлагъаны ичюн миннетдарлыкъларыны бильдире экенлер...
Куньлернинъ биринде бу Къызгьаныч Акъярда къызгъанычлыкъта ве хасисликте ондан кери къалмагъан бир адам яшагъаныны эшитип къалгъан ве акъикъатен де ойлеми экен деп, озю тешкерип бакъмакъ къарарына кельген.
Устюне энъ яхшы джуббесини кийген, башыны янъы сарыкъ саргъан, къолуна къыйметли орьнекли къолтаягъы алгъан ве ёлгъа чыкъкъан — барсын, бу хасис онъа мусафирликке олмайджакъ бир фукъаре дегиль де, намлы ве зенгин адам кельгенини анъласын.
Хасис мусафирни къуванчнен къаршылап алгъан, эвине кирсеткен, тёрге отурткъан, сагълыгъы, къорантасы, бала-чагъасы, торунлары, якъын ве узакъ сой-акърабалары, койлериндеки намлы адамлары, тарлалардаки ве багъ-багъчалардаки берекет, ава акъкъында сораштыргъан.
Сораштырмагъа шей къалмагъан сонъ исе шойле де ген:
— Сайгъылы мусафирим, сизни озь эвимде, ляйыгъынджа сыйламагъа истер эдим, амма чёюн къазаным чатлады, шеэримизнинъ энъ яхшы чёюнджыларына сымарлагъан къазаным исе даа азыр дегиль.
Шунынъ ичюн сизни базарымызгъа давет этмеге истейим.
Анда энъ яхшы ашчыларымызнынъ пиширген пилявлары, кебаплары, чибереклеринден, джанынъыз истеген шейлерден ашап бакъарсынъыз ве усталыкъларына къыймет кесерсинъиз...
Базаргъа кельгенлеринен, мусафир шойле деген:
— Азиз къонакъбай, базарынъызда энъ лезетли къатыкъ сатылгъаны акъкъында лаф та бизим коюмизге де етти, башта бу къатыкънынъ дамыны ашап бакъмакъ истер эдим...
Хасис базардаки къатыкъ сатыджысыны тапкъан ве:
— Бу намлы адам манъа мусафирликке узакълардан кельди, оны сенинъ аджайип къатыгъынънен сыйламагъа истейим, — деген.
— Мусафиринъизни манъа алып келип, догъру япкъансынъыз! — джевап берген къуванчнен къатыкъчы. — Меним къатыгъымнынъ намы бутюн Къырымгъа джайрагъан!
Оны тек тазе къаймакънен тенъештирмек мумкюн!
— Тазе къаймакънен дейсинъми? — деп сорады Хасис.
Эгер сен къатыгъынъны тазе къаймакънен тенъештирсенъ, демек къаймакъ къатыкътан яхшы экен де!
Айса мусафиримни тазе къаймакънен сыйлайым.
Азиз мусафир ичюн нелер япмазсынъ!
Хасис мусафирини къаймакъ сатыджысы янына алып баргъан ве:
— Мусафиримни энъ тазе, энъ татлы къаймакънен сыйламагъа истейим! — деген.
Къаймакъ сатыджысы муштериге къуванып:
— Меним къаймагъым киби къаймакъны бутюн базарны айлансанъыз, тапмазсынъыз, — деген.
— Ондан да яхшы ве файдалы тек зейтюн ягъы ола биле.
— Зейтюн ягъы дейсинъми? — къувангъан Хасис. — Айса, сагълыкъ ичюн къаймакътан файдалы ве лезетли зейтюн ягъы олса, азиз мусафиримни онынънен сыйлайджам!
Хасис мусафирини ягъ сатыджысы янына алып кельген ве шойле деген:
— Бизге энъ яхшы, сагълыкъ ичюн энъ файдалы ягъынъдан бер! — деген.
Сатыджы, къувангъанындан, шойле де ген:
— Меним ягъым бутюн Къырымда сагълыкъ ичюн энъ файдалыдыр!
О, дагъдаки чокъракъ суву киби, буллюр ве темиз.
— Дагъ чокърагъындаки сув киби, дейсинъми? — деп сорагъан Хасис сатыджыдан ве мусафирини сув сатыджылары янына алып кеткен.
% Сув сатыджылары янына келип сорагъан:
% - Дагъ чокърагъындан сув кимде бар?
— Меним яныма келинъиз, — деген сувджыларнынъ бириси. — Сувны Демирджи дагънынъ этегиндеки кумюш чокъракътан алып келем.
Бир мешребе сувумдан ичсенъиз, шу чокъракъ янында бир ютум нефес алгъан киби олурсынъыз!
— Демек, чокъракъ янында нефес алгъанынъ бир мешребе сувдан файдалы экен деп бир даа сорады Хасис сувджыдан ве кетмеге истемеген мусафирини дагънынъ этегине сюйрекледи.
Чокъмы кеттилер, азмы, ниает, дагъ чокърагъы янына келип еткенлер.
Бираз раатланмакъ ичюн отургъанларында, оларны чокъракътан сув алгъан къарт корьген экен ве шойле деген:
— Дагънынъ тёпесине котерилип, анда бир ютум нефес алгъан олса эдинъиз, Къырымда энъ темиз, сагълыкъ ичюн энъ файдалы ава насыл олгъаныны анълар эдинъиз!
Хасис, мусафирине раатланып, нефесини ерине кетирмеге биле вакъыт бермеген ве енъинден тутып, дагънынъ тёпесине чекмеге башлагъан.
Мусафирнинъ сабыры тюкенди, даянамагъанындан, ерге отургъан ве бираз озюне кельген сонъ шойле деген:
— Сайгъылы достум, санъа джумертлигинъ ичюн джан-юректен тешеккюр бильдирем!
Эвиме къайткъан сонъ сенинъ мусафирченлигинъ акъкъында эр кеске айтырым.
Олар къучакълашкъанлар, бири-бирине сагълыкъ-селяметлик тилеп, эр бириси озь ёлуна мингенлер.
Ач, болдургъан-талгъан къызгъаныч ёл бою кете ве: «Дюньяда энъ къызгъаныч, энъ айнеджи адам меним деп, янълыш беллеген экеним», — деп тюшюне экен.
## САДЫКЪ ДОСТЛУКЪ АКЪКЪЫНДА
Кучюк бир шаркъ мемлекетинде кимсеге инанмагъан, расткетирген адамны душман деп сайгъан къоркъакъ бир Хан яшай экен.
Бу Ханнынъ табиаты ярамай олгъаны ичюн онынъ ич бир якъын досту биле ёкъ экен.
Эгер де къулларындан бириси онъа догъру теменна этмесе онъа къыйыш козьнен бакъса, къабаатлыны аман зиндангьа ташлай экенлер.
Я да, дейик, Ханнынъ козь-къулакъчылары онынъ акъкъында бир де-бир осал лаф айткъан адам устюне чакъсалар — бу гъарипни мейдангъа чыкъарып дарагъачта аса экенлер.
Хан мейданда олып кечкен идъам джезаларыны козетмек ичюн балабан ташлардан сарай ве онынъ янында юксек бир къулле къура.
Сарайгъа ябанджылардан бириси кирип оламасын деп этрафыны бири-бири артында тургъан учь диварнен къоралай.
Лякин бусы да онъа аз корюне.
Ахыр-сонъу Хан ким де ким онынъ акъкъында осал лаф айткъан адамны онъа косьтерсе бу чакъыджы алтыннен мукяфатланаджакъ деген ферман имзалай.
Чокъкъа бармай ханлыкъта кулькю ве шакъа-къораталарнынъ арды узюле, йырлар янъгъырамай, байрамлар нишанланмай къала.
Ве эр кунь мейданда бир де-бир чакъыджынынъ етиштирген сёзлери нетиджесинде кимнидир дарагъачта асалар.
Бир кунь эки дост, экиси де къомшу шеэрге базаргъа ёл алалар.
Бириси сатылышкъа къашкъавал ве ягъ, дигери багъчасындан джыйылгъан мейваларны алып бара.
Ёлда оларгъа даа бир койдешлери къошула.
Олар озьара лакъырды этип сарай янындан кечкенде, мейданда азыр даа бир кьабаатлы адам асыладжагъы акъкъында эшителер.
Бу арада достлардан бириси эгер бойле джинаетлер девам этселер бир къач йылдан сонъ мемлекетте Хан, Къады ве Джелляттан гъайры кимсе къалмаз деп сёйлей.
Достлар бутюн кунь базарда булунып, озь малларыны саткъан сонъ эвдекилерине бахшышлар алалар.
Тек оларгъа ёлда къошулгъан учюнджи койлю бир шей сатып оламай ве бош къолларнен эвге къайта.
Ёлда о койдешининъ Хан акъкъында айткъан лафыны ве ханнынъ ферманы акъкъында хатырлап, аман сарайгъа чапа.
Къады онынъ кетирген сёзлерини динълеп, оларны дефтерине язып алып, чакъыджы койлюге хызмети ичюн бир алтын динар тёлей.
Чакъыджы базаргъа къайта лякин койдешлери акъчасы къайдан пейда олгъаныны анъларлар деп къоркъып бахшышлар алмай.
Учь койдеш базар къапысындан энди чыкъаяткъанда Ханнынъ бекчилери «къабаатлы койлюни» тутып, оны зиндангъа ташлайлар.
Онынъ досту махкеме ненен битеджегини беклеп, ич бир ерге кетмей.
Учюнджиси, чакъыджы сою, эвге бир озю къайта.
Саба «къабаатлыны» зиндандан чыкъаралар ве къады Ханны эм де онынъ садыкъ хызметчилерини ошеклеген койлю асувгъа укюм этиле деген эмирини окъуй.
Койлюни дарагъачнынъ янына кетирип, бойнуна йип багълайлар.
Къады олюм джезасына укюм этильген койлюден онынъ сонъки арзусы акъкъында сорай.
Койлю бираз тюшюнген сонъ къадыгъа озь къорантасынен ведалашмагъа истегенини айта.
Къады истегенини динълеген сонъ:
— Эгер де бу мейданда булунгъанлардан бириси укюм этильгеннинъ ерине кечип, кунеш къонмагъандже бу ерде къалмагъа разы олса, онъа койге барып якъынларынен ведалашмагъа рухсет этилир, — деп джевап бере.
Олюм джезасына укюм этильген койлюнинъ досту къадынынъ сёзлерини эшитип, шартларыны ерине кетирмеге разы олгъаныны айта.
Койлю озь коюне барып ете ве акъикъатны сёйлемей къорантасынен ведалаша.
О, койден энди чыкъкъанда кучьлю сагъанакъ ягъып башлай ве шеэрге алып баргъан ёл бутюнлей батакъкъа чевириле.
Сым-сылакъ ве ёрулгъан койлю орман ёлунен бармагъа къарар ала.
Лякин койлю энди ормангъа киргенде къаердендир пейда олгъан айдутлар оны тутып, элини-аягъыны багълай ве орманнынъ ичине алып кетелер.
Олар койлюни озьлерининъ ёлбашчысы узурына кетирелер.
Койлю даяналмай окюр-окюр агълап башлай.
Айдутларнынъ ёлбашчысы тааджипленип:
— Оледжегинъден къоркъмай акъчанъны аджыйсынъмы, олян? — деп сорай ондан.
— Акъчаны ич аджымайым, — дей койлю, — Чюнки, инанынъыз ки, менде акъча ёкъ.
Мен шимди йипни озь бойнуна багълап, мейданда дарагъач астында тургъан достумны аджыйым.
Эгер де кунеш къонгъандже мен къайтмасам оны меним ериме асарлар.
— Я сен Хангъа не яптынъ ки? — деп сорай ондан айдутларнынъ башы.
— Мен эгер де адамларны асмагьа девам этселер, бир къач йылдан сонъ мемлекетте Хан, Къады ве Джелляттан гъайры кимсе къалмаз, деп айттым.
— Сен догьру айткъансынъ, — деп кулюп йибере айдутларнынъ башы.— Я сенинъ бу лафынъны хангъа ким еткизген?
— Койдешим.
О бизнен берабер базаргъа баргъан эди...
— А-а... тюневин биз бир адамдан алтын динарыны чекип алдыкъ. Бу сенинъ айткъан койдешинъ олса керек.
Айдутларнынъ башы озь адамларына аткъа минип, койлюни шеэрнинъ къапылары янына кетирип анда къалдырмагъа эмир бере.
Къады джелляткъа баш кесмеге энди изин береджекте мейданда койлю пейда ола.
О, дарагъачкъа котериле, достуны къучакълай ве йипни озь бойнуна багълай.
Хан койлю озь вакътында къайтып кельгенине тааджиплене.
О, достнынъ лафына инангъан адамны шимди насыл этип асаджакъларыны къулледен сейир этеджек эди.
Хан достлукъ деген шейге ич бир вакъыт инанмагъан, омюринде бир садыкъ досту биле олмагъан.
Хан хызметчилеринден бириси аркъалы къатильни токътата ве койлюнинъ аятыны сакълап къала.
Эки койлю дост эвге къайтаяткъанда, орман ичинден келеяткъан инъильтилерни эшителер.
Олар ким инълегенини корьмек ве онъа ярдым керек олса ярдым этмек ичюн орман тарафына чапалар.
Олар тереклер янында бир терен чукъурнынъ ичинде яткъан учюнджи койдешлерини корелер.
Олар оны чукъурдан чыкъаралар,гъарип аякълар устюнде зорнен тура, урбасы йыртылгъан, бети къоллары когерген.
Айдутлар оны тили астындан алтын динарыны чыкъармагъандже котеклегенлер.
## СЕЛЬБИ, НАР, КЪАВАКЪ
Алуштадан баягъы авлакъта денъиз ялысында ырызлы, намуслы бир балыкъчы къадыны иле яшай экен.
Къары-къоджа юваш ве алидженап инсанлар экен.
Оларнынъ эскирген эвчиклерининъ къапылары кельген-кечкенге даима ачыкъ олып, анда геджелеген, раатланып кеткенлер.
Мында булунгъан тул къадынлар ве оксюз балалар лезетли ашлар ашамакътан гъайры, къонакъбайларнынъ хош муамелелерини ис эткенлер.
Не демек олсун, шу этрафнынъ сакинлери балыкъчы ве онынъ къадыныны бу аджайип хасиетлери ичюн джан-юректен севип-сайгъанлар.
Аякин, языкълар олсун, омюрде урьмет сайгъынен берабер ян-янаша пахыллыкъ, яманлыкъ да укюм сюрген.
Бу сонъкилери оларнынъ балалары, яни учь къызларына аит эди.
Уйкен къызларынынъ ады Сельби эди.
Бир бакъыштан о — пек чиркин, алчакъ бойлу ве чолпа экен.
Табиатынджа джарис ве серт экен.
О, къомшуларына феналыкъ япмакъ ичюн, дамгъа чыкъа ве оларнынъ озьара лакъырдыларыны динълей, сырларыны биле ве сонъра оларны бутюн ялы боюна даркъата.
Бундан да башкъа ана-бабасына даіма элемли сёгюшлер ягъдыра, оларны къаргъай.
Экинджи къызлары Нар ал ренкни пек бегене.
Мен дюльбер дегилим, янакъларым ал дегиллер, деп ана-бабасына дарыла.
О чечек киби ал-гульгулли олып, келип кечкен эр кес онынъ янында токътап, дюльберлигине ургъун олмакъ керек, эмиш.
Оларнынъ кендже къызлары Къавакъкъа кельгенде, Алла онъа аджайип дюльберлик берген, табиаты да шенъ, лякин аптелерининъ тесири алтында ана-бабасына чокъ къылынгъан.
Балаларынынъ опькелери ана-бабагъа пек агъыр олып баткъан.
Амма не япсынлар?
Ана-баба севгиси кёр ве сагъыр ола, дейлер.
Къарт иле къартий табиатсыз къызларынынъ бутюн къылынувларына къатлангъанлар.
Олар къавгъа чыкъармакътан къоркъып, сыкъ-сыкъ дагъларгъа кете ве бир къач куньлер анда булунмагъа тырышалар.
Куньлернинъ биринде, олар эвлеринде экенде, къызларнынъ учю де ичери бастырып кирелер.
Ачувнен ана-бабаларынынъ усьтлерине атылалар, оларны юмрукълайлар.
— Аман, Аллам, бизлерни озь балаларымыздан къорчала, — деп дуа эте олар.
Къартларнынъ агъызларындан бу сёзлер чыкъар-чыкъмаз, къайдандыр:
«Сельби!
Сен ана-бабанъны алчакъ бойлу олгъанынъ ичюн ынджытып кельдинъ, ойле исе, чечеги ве мейвасы олмагъан юксек терекке чевириль.
Устюнъде къаргъалардан башкъа ич бир тюрлю къуш юва япмасын...
Нар!
Сенинъ арзунъ да ерине келир.
Сен ал чечек ачкъан терекке чевирилирсинъ, кельген-кечкен сенинъ къаршынъда токътап, дюльберлигинъни сейир этер.
Лякин шу дюльбер чечеклеринъни кимсе эгилип къокъумаз, чюнки олар къокъудан марум оладжакълар.
Мейваларынънынъ ортасы ачыкъ аллы олып, олар ич бир кимсени тойдурмайджакъ ве сувсызлыкъларыны къандырмайджакълар, не ичюн дегенде, мейваларынъ пишип етишмейджеклер...
Къавакъ!
Сен де аптелеринъ киби оладжакъсынъ.
Сен озюнънинъ шенъ табиатлы олгъанынъа сылтадынъ.
Демек, сен дюльбер ве гъамлы осюмликке чевириледжексинъ...» — деген сес эшитильди.
Къызларнынъ шу аньде отьлери патлаязды, ве олар теляш иле ичериден тышкъа чапып чыкътылар.
Ана-баба да оларнынъ пешинден чыкътылар, лякин олар артыкъ озь балаларыны корьмедилер: азбарда бунъа къадар ич бир вакъыт олмагъан учь терек турмакъта эдилер.
Оларнынъ бириси пытакъларынен юксекликке шу къадар ынтылгъан ки, гуя даа да юксекче олмакъ ниетинде эди.
Дигер терекни ал чечеклер бийлеген, учюнджиси исе эфкяр сюкюнетинде къатып къалгъан.
Иште, инсанлар мына бу тереклерге учь къызнынъ адыны бергенлер: сельби, нар ве къавакъ.
## СУЛТАН САЛЕ
Пек эски заманларда Джанкойнинъ дживарында, эски эвчиклернинъ биринде Сале адлы бир йигит анасынен берабер яшагъан экен.
Сале сыгъырларгъа чобанлыкъ япып, озюни ве анасыны кечиндирген экен.
Куньлернинъ биринде Сале сыгъырларны яйлягъа чыкъармагъан сонъ бай адамнынъ азбарына кирген ве мердивенлерден котерилип эвге киреяткъан дюльбер бир къызны корьген экен.
Сале къызнынъ дюльберлигине шашып, о, эменден ясалгъан ве орьнеклернен яраштырылгъан къапы артында гъайып олгъандже, еринден къыбырдамагъан.
— Кимдир бу дживан? — деп сорагъан Сале байнынъ сыгъырларыны чыкъараяткъан хызметчиден.
Хызметчи, чобан ким акъкъында сорагьаныны бирден анълагъан ве:
— Бу Ресмихан, байымызнынъ къызы, — деп джевап берген. — Джанкойде ве онынъ дживарларында Ресмихандан дюльбер къыз ёкъ, деп айталар.
Дюльберлиги эр кесни айретте къалдыргъан чечеклер, лезетли бутюн беляларны унуттыргъан шыралы махсуллар ола, деп айталар.
Амма бу дюльбер чечеклернинъ, не де къокъулы махсулларнынъ бойле дюльбер, нурлы, юрегинъни къуванч ве кедернен саргъан къара козьлери ёкъ.
Сале Ресмиханны тек бир кере корьген олса да, шу куньден раатлыгъыны джойгъан, аштан, сувдан кесильген экен.
Къарт анасы огълуны насыл сыр кемиргенини бильмеге нафиле тырышкъан.
Сале бир сёз биле айтмагъан, тек агъыр кокюс кечирген экен.
Куньлернинъ биринде, куньдюз сыгъырларны сувармагъа айдагъан Сале байнынъ азбарындан дженазе чыкъкъаныны корьген.
Йигит къарт бай кечингендир, деп беллеген.
Амма сонъундан бай дегиль де, къызы, дюльбер Ресмихан ольгенини бильген.
Аш ашагъан вакъытта балыкъ кемиги богъазына кеткен ве нефеси тутулып, ольген экен...
Гедже къаранлыгъы тюшкенинен йигит гизлиден мезарлыкъкъа барып, къызнынъ джесетини мезарындан чыкъарып, эвине кетирген, кефинини чезген ве джансыз къызны корип, окюр-оюор агълагъан.
Анасы, огълунынъ агълагъанындан уянып, янына чапып баргъан.
Одагъа киргенинен эр шейни анълагъан!
Сале анасына къыз неден ольгенини айткъан.
Къарт анасы къызгъа бакъкъан, янакъларындаки аллыкъны корип, о ольмегенини анълагъан, богъазындаки кемикни чыкъаргъан ве — муджизе — къыз терен нефес алгъанынен, джанлангъан!
Ресмихан козьлерини ачкъан, тааджипнен таныш олмагъан къартий ве чобангъа, янындаки кефинликке бакъкъан да, явашчыкътан:
— Манъа не олды я?
Мен къайдадырым? — деп сорагъан.
Къартий онъа эр шейни олгъаны киби айткъан.
Къыз яш чобаннынъ севгиси оны олюмден къуртаргъаныны анълагъан.
Йигитнинъ севгиси къызнынъ юрегине токъунгъан, козьлери айдын ярыкъкъа, юреги исе къуванч ве кедерге толгъан.
Энди не япмалы?
Къарт ананен Ресмихан чокъ тюшюнгенлер ве ахыр сонъу шойле къараргъа кельгенлер: къыз чобаннынъ эвинде къаладжакъ, юзюни кимсеге косьтермейджек.
Сале исе тойлыкъ пара къазанмакъ ичюн эвинден кетип, иш къыдыраджакъ бундан сонъ исе...
Ресмихан мына не теклиф эткен:
— Сале Кефеге барсын, анда Ахмет акъай отура экен.
Онынъ къолуна акъча къойып, акъыллы меслеат сорасын.
Сале къыз айткъаны киби япкъан.
Кефе шеэрине, ялыгъа келип, Ахмет акъайны тапкъан, къолуна акъча къойгъан ве меслеат сорагьан.
Ахмет акъай дикъкъатнен йигитнинъ козюне бакъкъан ве мына не деген:
— Акъылынъда къалсын: дюльбер шей дюльбер дегиль де, юрегинъе яткъан шей дюльбер.
Бу биринджи меслеатым.
Экинджиси — эр дайм вакъытнынъ къадирини биль ве санъа керекмеген шей акъкъында сорама.
Ве учюнджиси — гемилер тургъан ерге бар, энъ буюк гемиге ишке кирмеге тырыш.
Сен энъ зияде истеген шейинъ сени ёлунъда беклей...
Саленинъ гемиси Трапызан ялысына якъынлашкъанда, ель токътагъан, гемининъ елькенлери салынып къалгъанлар ве гемини ялыгъа кетирип оламагьанлар.
Геми бир къач кунь еринден къыбырдамай тургъан, ниает ичимлик сувлары биткен ве гемининъ суварыджысы (капитан) Салеге ве дигер денъизджилерге къайыкъкъа отурып, ялыгъа бармагъа, ичимлик сув кетирмеге эмир эткен.
Денъизджилер Къара къая янында терен къую олгъаныны, къуюнынъ суву пек лезетли олгъаныны биле экенлер.
Иште, къайыкъны шу ерге айдагъан экенлер.
Къуюгъа кельген сонъ, къопкъаны ичине тюшюргенлер, Лякин къопкъа сувгъа тийгенинен, кимдир йипини кескен.
Энди кимгедир къуюнынъ ичине тюшип, къопкъаны чыкъармакъ керек эди.
Денъизджилер къоркъкъанлар, Сале исе йипни белине багълагъан ве оны яваш-яваш къую ичине тюшюрмелерини эмир эткен.
Сувгъа якъын тюшкенде, Сале къоба ичине кеткен ёлны корьген.
Лякин къопкъаны ич бир ерде корьмеген.
Сале къопкъаны алып кеткенлерини анълагъан ве къоба ичине кирген.
Къобанынъ ичинде йигит сакъалы беш аршын узунлугъында олгъан къартны расткетирген.
Къартнынъ огюнде пек дюльбер арап къызы копекке аш бере, этрафларында исе къазыкьлар урулгъан, эр бир къазыкънынъ устюнде исе къой башы саплангьан.
— Селям-алейкум, эвинъизде даима тынчлыкъ олсун! — деп селямлагъан йигит къартны.
Къартнынъ о, бу ерге насыл тюшкени акъкъындаки суалине Сале эр шейни олгъаны киби икяе эткен.
Къарт кулюмсиреген:
— Козюнъ олса, къайда тюшкенинъни корьмек керексинъ.
Не ичюн тааджипленмединъ, бу башлар мында не ичюн саллангъанларыны сорамайсынъ?
Сале исе:
— Халкъымызда пек акъыллы аталар сёзю бар: «Санъа аит олмагъан шейни бильмеге ашыкъма» дегенлер.
Къарт алты кере кекирген, единджисине исе тикленген.
— Яш олсанъ да, акъылынъ етерлик экен, — деген. — Айтчы манъа, козюнъе къайсы бириси дюльбердже корюнди: къыз, ёкъса копекми?
Сале тюшюнджеге биле далмагъан:
— Дюльбер олгъан шей дюльбер дегиль де, юрегинъе яткъан шей дюльбердир. — деп джевап берген.
Къарт авучына тюкюрген де, къылычыны къолуна алып, къызнынъ ве копекнинъ башларыны кесип ташлагъан.
— Тюневин гедже къадыным хызметкярымнен берабер къачаджакъ олды.
Мен оны копекке, хызметкярымны исе къадынгъа чевирдим.
Иште, сенинъ корьгенинъ де олар эди.
Сенден эвель бу ерге кельгенлер суалиме башкъа джевап бердилер.
Къазыкълар устюндеки къой башлары — оларнынъ акъылсыз башларыдыр.
Сенинъкиси исе еринде къаладжакъ.
Къарт бир шей чыкъарып, Салеге бахшыш берген.
Бойледже, Сале къуюдан эм сув, эм де кисе толусынен чешит ренкли дюльбер ташчыкъларны чыкъаргъан.
Денъизджилер онъа бу ташларны кери къуюгъа ташламагъа тевсие эткен олсалар да, о ташларны ташламагъан.
Джанкойге, анасына ёллагъан.
Къарт анасы пара ерине ташларны корип, пек мугъайгъан.
Ресмихан исе зенгин караимни чагъыртып, буллюр киби шеффаф ташчыкъларны онъа косьтермеге тевсие эткен.
Караим ташчыкъларны табакъ устюне бошаткъан да, кунешке чыкъаргъан.
Муджизе!
Кунеш нурлары ташчыкъларгъа токъунгъанларынен олар чешит ренклернен парылдап башлагьанлар ве чобанньшъ фукъаре эвине айдынлаткъанлар.
Караим бир кисе таш ерине оларгъа отуз кисе алтьш капик берген...
Арадан учь йыл кечкен.
Сале эвине къайткъан.
Джанкойге якъынлашкъанда, ёлунда дюльбер, ойнакъ ат сюрюсини расткетирген.
Оларны бегенгенинден, ат бакъыджыдан: «Бу кимнинъ атлары?» — деп сорагъан.
Ат бакъыджысы бу атлар Сале агъанынъ олгъаныны айткъан.
Бундан сонъ Сале ёлунда сыгъырлар ве огюзлер сюрюсини расткетирген.
Чобанлар бу сюрю де Сале агъанынъки олгъаныны айткъанлар.
Бираз даа юрген ёлуны индже, беяз юньлю къойлар сюрюси тоскъан.
— Я бу къойлар кимнинъки? — сабырсызлыкънен сорагъан йигит ве кене:
— Сале агьамызнынъ, — деген джевабыны эшиткен...
«Джанкойде даа бир зенгин адам пейда олгъандыр даа», —
деп тюшюнген йигит ве ёлуны девам эткен.
Учь йылдан сонъ Джанкойге къайткъан Сале тувгъан шеэрини танымагъан.
Озюнинъ эски эвчигини еринде тапмагъан сонъ, юреги буз-бузлагъан.
Эвеллери эвчиклери тургъан ерде янъы, балабан ве дюльбер эв тура экен.
Бу эв янъы бай — Сале агъанынъ олса керектир, деп тюшюнген йигит.
Ресмихан исе Салени пенджереден корьген ве анасыны огълуны къаршыламагъа, эвине алып кирмеге ёллагъан.
Эгер рухтан тюшкен олсанъ, Салени хатырла да, онынъ бахтына сен де къуван.
Бельки, вакъты келир, сен де бахтынъны тапарсынъ...
Сале Джанкойде энъ зенгин адам олгъан.
Озюнинъ къара атына минип, Джанкойни долангъанда, шеэрнинъ бутюн сакинлери эвлеринден чыкъып, дюльбер йигитке ве аджайип атына сукъланып бакъа экенлер.
Куньлернинъ биринде Салени къарт бай корип къалгъан ве мусафирликке чагъыргъан.
Салени тенъдеши киби къабул эткен, лезетли ашларнен сыйлагъан.
Сале де байны, озь невбетинде, эвине давет эткен.
Сале къартны чешит лезетли емеклернен сыйлагъан, бай исе ашларны ашагъан сайын, не тюшюнеджегини бильмеген!
Софрагъа къоюлгъан эр бир емек онъа севгили къызыны хатырлаткъан.
Хатырлавларына даянамай, козьлери яшлангьан.
— Къызым Ресмихан сагъ олса эди, мытлакъ оны тек сен киби йигитке акъайгъа берир эдим, — деген бай.
Къарт байнынъ бу сёзлеринден сонъ Сале онъа озь сырыны ачкъан ве бундан сонъ къыркъ кунь, къыркъ гедже той девам эткен.
Сале агъанынъ тоюнда ДжанкоЙнинъ бутюн сакинлери шенъленгенлер.
Арадан бир йыл кечкен сонъ къарт байнынъ торуны олгъан.
Баланынъ адыны Султан Сале къойгъанлар.
Султан Сале къартайгъан сонъ исе бабасынынъ хатырасына джами къурмагъа эмир эткен.
Джами чобан Саленинъ эски эвчиги олгъан ерде къурулды.
Арадан чокъ вакъыт, пек чокъ сувлар акъып кечти.
Тек адамлар дегиль, ташлар да денъишти, амма Султан Сале джамисининъ диварлары тургъанлары киби туралар, оларны дюльбер орьнеклер, къушакълар яраштыра.
Бу джамини яхшы усталар къургъандырлар, оларнынъ ишини ве раатлыкъларыны исе ачыкъкозь адамлар козеткендирлер...
## СУВ АЙГЪЫРЫ
Бир заманда яшагъан бир падиша кезинмеге чыкъкъанда, везирлеринен берабер базаргъа да кире.
Базарны сейир этип юрген вакъытта насылдыр бир адамнынъ бар сесинен:
— Эй, акъыл чокъ, сермия ёкъ!
Акъыл чокъ, сермия ёкъ! — деп багъырып юргенини корелер.
Бу сёзлер падишаны меракъландыра.
О, везирлерини ёллап: «Бар чагъырынъыз о адамны, не ичюн бойле багъырып юргенини билейик», — дей.
Везирлер барып, шу фукъаре адамны падишагъа алып келелер.
— Не ичюн ойле сёзлер айтып къычырып юресинъ? — деп сорай падиша ондан.
— Менде акъыл чокъ, сермия ёкъ, — дей фукъаре.
— Санъа не керек? — дей падиша.
— Бир къач дане атлы араба керек, — дей фукъаре.
— Яхшы.
Мен санъа бир къач араба берейим.
Акълынъ не къадар чокъ олгъаныны сонъ корермиз, — дей падиша.
Шай этип, падиша фукъареге арабаджыларыны йибере.
Фукъаре оларны шеэрнинъ четиндеки куль обасына алып кете ве андан денъиз ялысынынъ отлу бир ерине куль ташыта.
Бир къач куньден, ялыгъа етерлик дереджеде куль ташылгъан сонъ, фукъаре арабаджыларны къайтара.
Озю исе булутлы, айсыз геджелерни беклей.
Бойле геджелернинъ биринде о ялыдаки чалылар арасына гизлене.
Бираздан бакъса не корьсин, денъизден агъызында эльмаз ташлар олгъан сув айгъыры чыкъа.
О, этрафны ярыкълаткъан эльмаз ташларны ерге къойып, отлайджакъ ола.
Амма къыйметли ташлар куль ичине комюлип кетелер.
Сув айгъыры кери къайтып, денъизге чома ве агъызына эльмаз ташлар алып, кене ялыгъа чыкъа.
О, отлайым дегенде, ташлар кене кульге тюшип, комюлип кетелер.
Бойлеликнен, сув айгъыры бу арекетлерини токътамай текрарлап тура.
О, денъиз тюбюнде не къадар эльмаз ташы чыкъаргъан олса, эписи куль ичине комюлип кете.
Фукъаренинъ де макъсады бу экен.
О, пек къуванып, эвине къайта.
Эртеси куню кене ойле ола.
Отламагъа чыкъкъан сув айгъырынынъ кетирген къыйметли ташчыкълары эп кульге комюле.
Айгъыр отлап оламадан денъизге къайта бере.
Бойле чокъ геджелер кече.
Куль ичинде энди пек чокъ эльмаз топлана.
Фукъаре арабаджыларны бир даа ялы боюна кетирип, мында тёкюльген кульни арабаларгъа юклетип, озюнинъ азбарына ташыта.
Сонъ о, шу кульге топракъ къошып, ондан тола япа башлай.
Япып битирген сонъ толаларны къурутмакъ ичюн кунешке къаршы тизип къоя.
Толалар къуругъан сонъ фукъаре оларны арабаларгъа юклеп, падишанынъ сарайына алып кете.
Сарай азбарына кирген сонъ о, падишаны чагъырта.
Падиша: «Мени аягъына чагъырткъан ким?» — деп ачувлана.
Пенджере янына бара.
Бакъса, азбарда анавы фукъаре тура.
Онынъ янында исе тола юклю арабаларны коре.
— Бу да не маразнынъ шейи экен? — дей де, меракъланып азбаргъа чыкъа.
— Мен бу арабаларгъа юклеп, сизге эльмаз алып кельдим, падишам, къабул этинъиз, — дей фукъаре.
— Эльмаз дегенинъ, бу толалармы?
Не, мени кульмек истейсинъми?
Анавы дарагъачкъа асыладжагъынъдан хаберинъ бармы, пезевенк? — деп ачувлана падиша.
— Ёкъ, падишам, мен сизни алдатмайым, мына бакъынъыз, — дей де, фукъаре арабадан бир толаны алып, падишанынъ козю огюнде ортасындан экиге боле.
Падиша козьлерине инанмай.
Акъикъатен де, толанынъ ичинден йылтырап, эльмаз таш чыкъа.
Шу арада, фукъаре бир толаны даа алып парчалай.
Онынъ ичинден де эльмаз чыкъа.
Падиша севингенинден арабаларны бошатмакъны эмир эте.
Фукъарени исе озюнинъ одасына давет этип, ондан бу эльмаз ташларны насыл тапкъаныны сорай.
Фукъаре падишагъа эписини анълата.
— Сен бизим падишалыгъымызгъа буюк ярдым эттинъ, — дей де, падиша фукъареге эки торба алтын бере.
— Бунынъ бириси кетирген «толаларынъ» ичюн, дигери де сенинъ акълынъ ичюн, — дей.
Шай этип, фукъаре алтынларны эвине алып кете ве къорантасынен онъып-осип, бол-сал яшай.
## Таирнен Зоре
Бир заманда бар экен, бир заманда ёкъ экен, бир падиша бар экен.
Онынъ баласы олмай экен.
% Куньлерден бир кунь падишанынъ къапусына бир сефиль келе, падиша онъа акъча бере де, озю бир «ах!» чеке.
%Сефиль:
— Эй, падишам, не ичюн ах чекесиз, ашамагъа, ичмеге тапмайсынъызмы я? — дей.
Падиша:
— Эр шейим бар, амма не файда, бир кунь келип оле къойсам, ериме къалмагъа бир балам биле ёкъ.
Везирим де шай баласыз, — дей.
% Сефиль:
— Айса, мен сизге алма берейим, бирисини ортадан болип, ярысыны озюнъ, ярысыны да къадынынъ ашар.
Мынавы бирини де везиринъе бер, ярысыны озю ашасын, ярысыны къадыны, сонъ сизлернинъ баланъыз олур, — дей.
Шу ерден падишанен везир алмаларны алып, саильнинъ айткъаны киби ашайлар.
Чокъ кечмеден дженк илян олуна, падишанен везир дженкке кетелер.
Дженк мейданында бираз вакъыт кечкен сонъ, падиша:
— Меним апайым агъыраякълы эди, не олды бильмем,— дей.
Везир:
— Менимки де агыраякълы эди, не олды бильмем, — дей, сонъ оларгъа бир атлы келе де:
— Падишам, ханым къыз тапты, — дей.
Падиша онъа мужде бере.
Сонъ везирнинъ атлысы да келип:
— Ханым огълан тапты, — дей.
О да хабер кетирген атлыгьа муждесини бере.
Падишанен везир шу ерде сёзлешелер: «Биз балаларымыз оськен сонъ, бири-бирине берирмиз»,— дейлер.
% Оларнынъ адыны Таир ве Зоре къойдылар.
Падишанен везирнинъ балалары осе, буюй, оларны окъумагъа берелер.
Таирнен Зоре бир мектепке къатнайлар.
Куньлерден бир кунь олар мектепнен къайта экенлер, Таир алтын алмасынен ойнагъанда, къурткъанынъ сув алып бараяткъан бардагъыны къыра.
Къурткъа падишагъа бара да:
% — Падишам, сиз Таирнен Зорени окъумагъа йибересиз амма, олар гуль багъчада бири-биринен ойнашалар, —дей.
Падиша:
— Ойнашсынлар, биз везирнен экимиз бири-биримизге оларны къавуштырмагъа сёз бердик, — дей.
Къурткъа:
— Сиз къызынъызны эвлендирмек ичюн везир огълундан гъайры башкъа падиша баласы тапмадынъызмы?
Таирге къой бакътырырсынъыз, онъа ляйыгъы будыр, — дей.
Падиша къурткъанынъ айткъанына къана.
Таирге къой бакътырта.
Бир кунь Таир къой бакъып къайта экен, Зоре де чешмеге бара, алтын билезлигини чешменинъ ташы устюне къоя да кери къайта.
Билезликнинъ устюне де «Таирнен Зоре» сёзлери язылы экен.
Таир келе, билезликни ала, джебине къоя, озь эвлерине къайта.
Бир къач вакъыттан сонъ, олар бири-бирлеринен расткелишелер.
Зоре:
Мешребемни далдырдым,
Далдырдым да толдурдым.
Къубе ташнынъ устюнде
Билезлигим къалдырдым.
Таир:
Мен чешмеге бармадым,
Элими, юзюми джувмадым,
Къубе ташнынъ устюнде
Билезлигинъ булмадым.
Къойлар къара къозулыдыр,
Гьарип ады назлыдыр.
Билезлигинъ устюнде
Насыл язы язылыдыр?
Зоре:
Къойлар къара къозулыдыр
Рьарип ады назлыдыр.
Билезлигим устюнде
"Таирнен Зоре" язылыдыр.
Таир:
Сувлар акъар улукъ-улукъ,
Улукълары долукъ-долукъ.
Билезликни булгъангъа,
Не берирсинъ мужделик?
Зоре:
Сувлар акъар улукъ-улукъ,
Улукълары долукъ-долукъ.
Билезлигим булгъангъа,
Иште, озюм мужделик.
Къурткъа оларнынъ йырларыны динълеп тура, падишагъа бара да:
— Падишам, Таирнен Зоре бири-бирине тюркю айтып башладылар, — дей.
Падиша индемей.
Къурткъа:
— Мен оларгъа Зоренинъ ана сютюни савып, бир мияне къавурып ашатайым, сонъ олар къардаш олурлар, — дей.
Къурткъа Зореге анасынынъ сютюнден къатылгъан бир мияне къавурта, Таирни де мияне ашамагъа чагъырта.
Таир келе Зореге:
Къашынъ, козюнъ чаткъансынъ,
Къайгъыларгъа баткъансынъ,
Огюмдеки миянеге
Агъув зеэр къаткъансынъ.
Зоре:
Къайгъыларгъа баткъанман,
Къашым козюм чаткъанман.
Огюмдеки миянеге
Анемнинъ сютюни къаткъанман.
Таир:
Алмасынъ, алдашмасынъ,
Сырмысынъ, сырданмысынъ.
Ана сютю къатеджек,
Кель, ашайыкъ, къардашсынъ.
Зоре:
Алмы олур, алдашмы олур,
Сырмы олур, сырдашмы ол,
Сен везирнинъ огълусынъ,
Къызмы,къардашым олур!
Къурткъа оларнынъ янына келе:
— Не ичюн ашамайсынъыз? — дей.
Зоре шу ерде мияне савутыны ала да, къурткъанынъ башына авдара.
Буны эшитип, падиша келе, къурткъагъа:
— Сен не ичюн оларнен огърашасынъ я? — дей.
Къурткъа падишагьа:
— Таир Зорени бегенмей, онъа яман сёзлер айта, ондан къуртулмакъ керек.
Биз Таирни Мердим шеэрине джиберейик, о шеэр пек узакъ, о анда барып кельгендже, биз Зорени эвлендирирмиз, — дей.
Падиша онынъ бу сёзлерине разы ола.
Таирге кетмесини теклиф этелер.
Таир шу ерден кетмеге азырлана.
Куньлерден бир кунь ёлгъа чыкъкъанда, Зоре Таирнинъ кеткен ёлуна чыкъып, онъа:
Бирини минип, бирини джетип,
Бильмем къайда кетесинъ.
Ачылмагъан гъондженъни
Кимге сымарыш этесинъ?
Таир:
Бирини минип, бирини джетип,
Бильмем къайда кетемен.
Ачылмагъан гъонджемни
Мевляма сымарыш этем.
Зоре:
Гидер исенъ, огърунъ олсун,
Мердим шеэр ёлунъ олсун.
Менден гъайры яр севсенъ
Джеллятлар бойнунъ урсун.
Сонъ кене Зоре:
Ай арагъай-арагъай,
Айдарым кимлер тарагъай,
Беш кунь арув, бир кунь сав,
Хатырынъ кимлер сорагъай?
Таир:
Ай арагъай, арагъай,
Айдаръш кимлер тарагъай,
Беш кунь аруву бир кунъ сав
Хатрымны мевляж сорагъай.
Шу ерден бу дюльберлер сагълыкълашып, бири-биринен айырылышалар.
Агълашалар, сызлашалар.
Таир кете.
Зоре:
Гидер исенъ, огърунъ олсун,
Дерья-денъиз ёлунъ олсун,
Менден гъайры яр севсенъ,
Эки де козюнъ кёр олсун.
Таир:
Гидер исем, огърум олсун,
Дерья-денъиз ёлум олсун.
Сенден гъайры яр севсем,
Эки де козюм кёр олсун.
Ай кете, йыл кете, Мердим шеэрине барып ете.
Анда баргъан сонъ, бир багъчанынъ ичинде бир къурткъа отура экен.
Таир онъа якъын келе де:
— Селям, аналыкъ! — дей.
%— Огъулсызгъа огъулман, къызсызгъа къызман, — дей.
Къурткъа:
— Огълум ол, — дей.
Таир о къурткъанынъ огълу ола.
Бу къурткъа эр кунь бир ерге аш алып кете экен.
Бир кунь Таир:
— Аналыкъ, сиз бу ашны къайда алып кетесинъиз? — деп сорай.
— Бабанъ бойле-бойле бир ерде багъчеванлыкъ эте, шунда алып кетемен, — дей.
— Айса сиз манъа онынъ не ерде олгъаныны косьтеринъиз, мен озюм алып кетейим, аналыкъ, — дей.
Къурткъа аш алып кеткен ерини косьтере.
Шу куньден ашны Таир алып кете башлай, о, косьтерильген ерге келе де:
— Бабалыкъ, сен къайт энди, мен мында турайым, — дей.
Бабасы:
—Сен мында турмагъа билирсинъми? — дей.
Огълан:
— Мен билирмен, — дей.
Бабасы кете.
Таир мында багъчеван олып джуре.
Бу багъчада ханнынъ къызлары чешмеде джувунгъанда, оны узакътан дюрбиннен бакъып корелер, бегенелер.
Къызлар яш багъчевангъа яхшы ашлар джибере башлайлар.
О да оларгъа гуль джибере.
Бир кунь къызнынъ бириси: «Шу гульни огъланнынъ озю кетирсин», — дей.
Огълан гульни озю алып келе, бир къаггудан кире, экинджи къапуда бир къысаякълыны коре, гульни онъа туттура да къайта.
Къыз экинджи куню: «Мытлакъа озюме кетирсинъ», —дей.
Эртеси куню Таир кене де гуль къопарып кетире.
%О кельгени киби,бири мени ал, о бири де мени ал, дей.
Сонъ къызлар бабасыны чагъырталар: «Бу бизни алмай», — деп бабасына огъланны чакъалар.
Падиша:
— Сен не ичюн меним къызларымны алмайсынъ? — дей.
Таир:
— Мен алыр эдим, амма меним бир шейим ёкъ, бир кунь олур, манъа: «Сен мында бир таягъынъман, эки аягъынъман кельдинъ», — дерлер.
Онынъ ичюн илькиде мен бир шейлер къазанайым да, сонъ бир де бирини алырман, — дей.
Падиша бундан сонъ Таирге бир къаве тюкяны яптырта.
Таир анда барып, алыш-вериш эте.
Бу бойле къалсын, биз Зореге кечейик.
Бир кунь улу ёлдан къыркъ керван кете экен.
Зоре де бу керванларны корип, оларны токътата, шу бейитлерни айта:
Кочмисинъ, керванмысынъ,
Дердиме дерманмысынъ?
Таирге мектюп ёлласам,
Сен оны алырмысынъ?
Керваннынъ башы бу къызгъа агъзыны ача да къала.
Таз огълан керван башынынъ огюне чыкъа да: «Сен онынъ айткъаныны анъладынъмы?» — дей.
Керван башы: «Ёкъ», — деп джевап бере.
Сонъ таз огъландан: «Я сен анъладынъмы?» — деп сорай.
Таз огълан къызгъа:
Кочькен де биз, керван да биз,
Дертлиге дерман да биз,
Бир мектюпчик ёллар исенъ,
Таиринъе берирмиз биз.
Керваннен кеткен къызлар да бар экен.
Шу арада дёрт къыз келе, Зорени котерип ала, Таз огъланнынъ янына, деве устюне къоялар.
Бу къызлар Зореге бир яхшы къалпакъ ве саат берелер.
Таз огълан къызларгъа:
«Зоренинъ къарны ачтыр, аш кетиринъиз», — дей.
Аш кетире де ашаталар.
Сонъ Зоре Таз огъландан:
— Сен Таирни насыл тападжакъсынъ? — дей.
Таз огълан:
— Сиз манъа бир алтын окъ, бир де алтын табакъ берирсинъиз.
Окъны атармыз, эгер де бизим аткъан тарафымызда Таир олса, окъ догъру алтын табакъкъа тюшер.
Табакъ аман айланып турар, амма Таир олмаса, окъ табакънынъ бир якъындан кирер, экинджи якъындан чыкъар кетер, — дей.
Зоре Таз огъланнынъ истеген шейлерини бере.
Олар бир вакъытта Мердим шеэрине келелер.
Таз огълан айткъаны киби япа, Таирни тапып, къаве тюкянына бара.
Таз огълан бир къач тюркю айта.
Таир онынъ тюркюсини бегене: «Сенде яр къокъусы бар», — деп, оны эвине алып келе.
Сонъ ёлда Таз огълан онъа Таир адлы бир яшны къыдырып чыкъкъанларыны айта.
Таир де онъа: «Мен Таирмен», — дей.
Таз огълан динълемек истеп: «Таир олсанъ, оладырсынъ, лякин мен инанмайман.
%Мына бу алтын окъны ат, бу табакънынъ устюне келип айланып турса, сен Таирдирсинъ; эгер Таир олмасанъ, окъ табакънынъ бир якъындан кирер, экинджи якъындан чыкъар да кетер», — дей.
Таир окъны ата, окъ догъру келип табакъкъа тюше.
Бундан сонъ Таз огълан:
— Мен сизинъ мемлекетке бардым, сенинъ севген къызынъ мени кийиндирип мында джиберди, — дей де, къызнынъ язгъан кягъытыны Таирге бере.
Таир:
— Меним Таир олгъанымны сен халкъкъа айтма, — дей.
— Мен бу гедже къачарман, меним ериме Таир ол да, мында къал.
Еди йыл мында турсанъ, падиша санъа къызыны берир,— дей.
Таир гедже тура, атына мине, орталыкътан ёкъ олып кете.
О кеткенде, йырлай-йырлай кете.
Онынъ кечкен ёлу пек къоркъунчлы экен, бу ёлдан айдутлар бир кимсени джибермей экенлер.
Онынъ йырлагъаныны эшиткен айдутлар, бу адам я дели, я да ашыкътыр, дейлер.
Таир айдутларнынъ къаршысына келе, айдутлар Таирге: «Токъта!» — дейлер.
Олар Таирден: «Гедженинъ бир маалинде къоркъмай, къайда кетесинъ?» — деп сорайлар.
Таир элине сазыны ала да:
Мердим ёлу тюм-тюздир,
Геджелер манъа кунъдюздир.
Ёл беринъиз къыркъ айдут,
Зорем эвде янъгъыздыр.
Араларындан айдутларнынъ бириси чыкъа да:
— Коресинъизми, бу ашыкътыр, дедим де, тийменъиз шунъа, кетсин, — дей.
Таир кете.
Бек Султан деген бир ханлыкъкъа барып ете ве хангьа кельген сонъ:
Мезелерге селям олмаз,
Ашыкъларгъа токътав олмаз.
Зоре досттан айырылдым,
Бир риджам бар, султанымыз.
Бек Султан:
— Сен меним озюмни къошып, аскеримни къошып бир тюркю айт, санъа бир къол аскер берирмен, барыр да Зоренъни алырсынъ, — дей.
Таир:
Озюнъ гулъсинъ, аскеринъ гуль,
Везиринъ сендай дегиль;
Зоре досттан айыралдым,
Бир риджам бар, Бек Султан.
Бундан сонъ Султан Таирге бир къол аскер бере: «Бар да, Зоренъни ал», — дей.
Таир кете, озю догъгъан шеэрининъ четине етеяткъанда, къурткъа Таирни тюшюнде коре.
Къурткъа падишагъа: «Таир келеятыр, Зорени аладжакъ, онъа Султан бир къол аскер берген», — дей.
Бундан сонъ къурткъа Таирнинъ келеджек ёлуна чыкъа да, янъы бир мезар къаздыра.
Озю де шу мезарнынъ башында агълап отура.
Бир вакъытта Таир аскерлеринен мезарнынъ янына келип ете.
Къурткъа янына джан ашы да пиширип алып чыкъкъан экен.
О аскерлерге: «Токътанъыз, падишанынъ къызы Зоре ольди, мына бу джан ашны ал да, онынъ джаны ичюн ашанъыз», — дей.
Таирнинъ чырайы тюрлене!
Ашны о ашамай, аскерлер ашайлар.
Таир шу ерде токъталып къала ве аскерлерине: «Къайтынъыз, иш анълашылды», — дей.
Аскерлер озь султанына къайталар.
Къурткъа да кете.
Таир бир озю ятып къала.
Бир вакъытта Таир тура.
Амма бакъса не корьсин, къабирнинъ янында башкъа кимсе ёкъ, бир озю къалгъан.
Шу ерден догъру бир къартанайнынъ эвине бара.
Къартанайгъа: «Меним къарным ач, манъа аш берсенъиз», — дей.
Къартанай:
— Вай, балам, падиша къызынынъ тою олаята, бар анда, тойда той ашы ашаса, — дей.
Таир:
— Бу насыл той я, къартийим? — деп сорай.
Къартанай:
— Ана, Таирни ёкъ этип джибердилер, балам.
Зоренинъ тою олаятыр, оны башкъасына берелер, — дей.
Таир:
— Аналыкъ, сен Таирни корьсенъ, танырсынъмы? — дей.
Къартанай: — О мындан кеткенде, даа бала эди, насыл таныйым я, балам? — дей.
Таир шу ерде:
— Мына, мен Таирмен, — дей.
Таир къартанайгъа:
— Тойгъа бар да, мына бу юзюкни Зореге бер, — дей.
Къартанай юзюкни алып, Зореге бара:
%Мендай къарт бол, ханийим, — деп алып кельген къынасыны Зоренинъ башына джагъа.
%— Мына, бу юзюк де Таирнинъ юзюги, санъа селям джиберди, — дей де юзюкни Зореге бере.
Къартанай:
— Той кеткен вакъытта атнынъ башыны манъа джеттирсинлер, — дей.
Зоре хызметкярларына:
— Бир сандыкъ алтын ве аш кетиринъиз де, бу къартанайгъа беринъиз, — дей.
Зоре къартанайдан Таирге джавлыкъ джибере.
Къартанай эвине къайтып кельген сонъ, Таирни тойгъа алып келе.
Келин де кетмек ичюн аткъа минген экен.
Эр кес атнынъ башышы тута.
Зоре кимсени къабул этмей.
Сонъ:
— Ким къалды, ким къалды, къартанайнынъ огълу къалды, — дейлер.
Халкъ, Таирни къартанайнынъ огълу, деп билелер.
Таирни алып келелер.
Зоре атнынъ башыны онъа туттыра.
Шеэрнинъ четине чыкъалар.
Таир:
Ал кийип гонълюнъ осътюрме
Муаббетинъ менден кестирме.
Атынънынъ башыны чеке тут,
Окчечигим эздирме.
Зоре:
Ал кийип гонълюм осътюрмем,
Муаббетим сенден кестиртмем.
Эки козюм кёр олса,
Окчечигинъ эздирмем.
Зоренен берабер оны озгъарып, Зоренинъ дженъгелери де кетелер.
Бираз кеткен сонъ, Таирге де бир ат берелер.
Таир де ат минип кете, эм бу дженъгелерге де тюркю айта:
Ай, дженъгелер, дженъгелер,
Саруш олгъан дженъгелер,
Зоремнинъ аягъыны
Пек сыскъманъыз, дженъгелер.
Ай, дженъгелер, дженъгелер,
Сарош олгъан дженъгелер.
Сизге файдасыз аякъны
Къырмасын да зенгилер.
Еллер эсер, къум савурылыр,
Дюньялар баштан деврилир
Разы ол сен, эй, Зорем,
Ёлумыз мында айырылыр.
Зоре айырыла да кете.
Таирнинъ эси джоюла, аттан йыкъыла ве шу йыкъылгъан еринде къала.
Зорени келин этип алып кетелер.
Бараджакъ ерлерине баралар.
Зоре: «Манъа къыркъ къыз беринъиз, мен гуль багъчагъа чыкъаджакъман», — дей.
Гуль багъчагъа кетелер.
Зоре бир пычакъ ала.
Гуль багъчагъа баргъан сонъ, къызларгъа: «Бар кетинъиз», — дей.
Озю джылай-джылай сув кенарына кете.
Сувнынъ о бир янында Таирни коре.
О Зорени яхшы эслеп олмай.
Таир:
Авадан учкъан къазмысынъ,
Ерден кечкен назмысынъ,
Сорамакъ айып олмасын,
Келинмисинъ, къызмысынъ?
Зоре:
Авадан учкъан къазман мен,
Ерден кечкен назман мен,
Къыркъ кунь муддет алгъанман,
Анадан догъгъан къызман мен.
Шу ерден Зоре Таирни сувнынъ бу ягъына чыкъмасыны истей.
Таир пек талып чыкъа.
Зоре Таирнинъ бетине дюльбентини джабаджакъ бола, бу вакъыт Таир айта:
Дюльбентинъ джапма юзюме,
Козюм тойсун юзюнъе.
Шу ерде джан теслим эте.
Зоре де шу ерде озюни пычакънен урып ольдюре.
Къурткъа да бу ерге келип, бир чобангъа: «Мени де бу ерде ольдюрсе», — деп онъа алтын бере.
Чобан ачувланып:
— Сен оларны дюньяда бир ерге къошмадынъ, ахретте де къошмайджакъсынъмы? — дей де, онынъ башына бир ыргъакъ ура.
О да оле.
Къурткъанынъ мийи сачрап, Таирнен Зоренинъ къабирлери арасына тюше.
Бу мий бир обур тегенек олып, ерден осип чыкъа.
Таирнен Зоренинъ къабирлеринде исе гуллер осип чыкъа.
Бу гуллер экиси бир ерге къавушаджакъта, обур тегенек оларны къавуштырмай.
Обур тегенек ачкъан гульнинъ япракъларына къадалып тура.
## ТАЗ БАШ КОСЕ ВЕ АЙНЕДЖИ ДЕЛИ ХАЯ
Бир заманда бар экен, бир заманда ёкъ экен, Чадыр дагънынъ тюбюнде пек ачкозь бир Таз Косе яшай экен.
Куньлерден бир кунь бу Косенинъ эвине яш бир ыргъат келип, иш сорай.
Косе:
— Я сен мында къайдан мараздан кельдинъ? — деп сорай.
— Къомшу койден кельдим,— дей ыргъат.
— Адынъ не?
— Адым Дели Хая.
Косе къурсагъына япышып, къакъылдап куле: «Ады Дели Хая олгъан сонъ, озю де Корбек эшеги киби ахмакъ бир махлюкъ олса керек.
Эшек — эшектир, аш истемез, сув истемез, гедже-куньдюз ишлей берир».
Косе шойле тюшюнип, Дели Хаяны ыргъат тутмакъ ве бир къач айлар бедавадан ишлеттирмек истей.
— Я сен насыл бир ишке къадирсинъ?
Дели Хая чокъ тюшюнип отурмадан:
— Не айтсанъыз, оны япарым, — дей.
— Шай олгъанда, мени динъле! — дей Косе.
— Гедже-куньдюз ишлерсинъ, айткъанымны япарсынъ, бергенимни ашарсынъ.
Агъыз ачмадан, сёз къайтармадан ишлемек керексинъ.
Барып да ачувланаджакъ олсанъ, мен сенинъ еди къат теринъни сыдырып алырым.
Эгер мен ачувлансам, сен меним ялынъыз бир къат теримни сыдырып алырсынъ.
Сонъ насыл, разысынъмы?
Дели Хая:
— Разы олмай не япайым, шорбаджы?
Сабадан берли агъзыма бир шей къоймадым, эбет разым,- деп джеваплана.
— Айса мына не: бу копекни ал да, оны чёль ичине йиберебер.
Сонъ огюзлерни сабангъа екип, копек юрген ёл боюнджа сабан сюр.
Аш беклеген Дели Хая иш алып, чёльге кете ве бутюн кунь огюзлерни копек пешинден чаптырып, сабан сюре.
Къаш къаранлыгъы тюше башлагъанда къыр устюнде Косе пейда ола.
— Ал бу отьмекни де, аша! — деп къыр устюнден бир отьмек ташлай.
Ташлай амма, Дели Хая етип кельгендже, отьмекни копек алып къача.
Косе, Дели Хаянынъ зытына басып:
— Тойдынъмы, Дели Хая? — деп сорай.
— Манъа ачувланмайсынъмы?
— Тойдым, шорбаджы, тап кекирмеге башладым, — дей Дели Хая.
— Сизге не ачувланайым, ашынъыз ичюн сагъ олунъыз.
Косе эвине къайта, Дели Хая исе бош къурсагъыны тутып, кене ач къала.
Не япмалы?
Сабаны беклемелими?
Дели Хая эминликнен пычагъыны чыкъара, огюзлерден бирини соя ве балабан бир атеш якъып, кебапнен кейфлене.
Сабасына Косе келип бакъса не корьсин, огюзлернинъ бири ёкъ олгъан.
— Эй, Дели Хая, анавы огюзни отавгъа йибердинъми? — деп сорай.
— Ёкъ, шорбаджы, экинджи огюз отавгъа дегиль де, о бир дюньягъа кетти.
Гедже афатлы бир боран къопты, огюзни ерге йыкъты.
Ачкозь топракъ оны аман ютып йиберди.
Ана, коресинъми, аягъы корюнип тура,— дей Дели Хая.
Ачувындан къарпыз киби къызаргъан Косе, ыргъатыны урмакъ ичюн къолуны котере, лякин бирден къолуны кери тартып ала: ачувланып къавильде енъильгени алда, ыргъаты онынъ бир къат терисини сыдырып аладжакъ!
Дели Хая:
— Шорбаджы, бельки манъа ачувланадырсынъыз? — деп сорай.
Таз Косе зорнен ачувыны ятыштырып:
— Джаным, не ичюн ачувланайым я, —дей.
— Айды, экинджи огюзнинъ ерине озюнъ екиль де, топракъны сюребер.
Дели Хая экинджи огюзнинъ ерине кечип, сабанны тарткъычламагъа башлай.
Акъшам Косе кене къайтып келе.
Бакъса не корьсин, энди биринджи огюзи де ёкъ, экинджиси де!
Косе ачувнен:
— Копек огълу копек, меним сонъки огюзим къайда? — деп багъыра.
Дели Хая:
— «Янъгъыз башыма яшап не япайым», деди де, биринджи огюзнинъ пешинден о бир дюньягъа кетти,— дей.
Сен, шорбаджы, ачувланасынъ, гъалиба?
— Джаным, неге ачувланайым я? — дей де, эвине къайтып кете.
Эртеси куню Таз Косе, ыргъатыны чагъырып, онъа янъы иш авале эте.
— Кумеске бар да, козюнъе къайсы бир тавукъ къараса, оны сойып, мында кетир.
Дели Хая кумеске кире.
Бакъса, бутюн тавукълар онъа бакъып туралар.
Дели Хая бутюн тавукъларны сойып чыкъа да, сыртына урып, шорбаджысына алып бара.
Косе, ачувындан не япаджагъыны бильмей:
— Олян, серсем эриф, сен кене не яптынъ? — деп багъыракълай.
Дели Хая озюни сыкъмадан:
— Не яптынъ дегенинъиз не я, шорбаджы, айткъанынъызны яптым даа!
Мен бир тавукъны сояджакъ эдим.
Бакъсам, эписининъ козьлери манъа тикильген.
Бизлерни де союнъыз, деп туралар.
Мен оларны аджыдым, шунынъ ичюн эписининъ башыны кесип ташладым.
Бельки сиз манъа ачувланадырсынъыз?
Таз Косе:
— Джаным, неге ачувланайым я? — дей де, теренден кокюс кечире.
Бир къач куньлерден сонъ Таз Косе, ыргъатына янъы бир иш авале эте.
— Къойларны янъы орюшке айдап бар.
Яхшы бакъ, къойларны озенден кечиргенде аякъларындаки терилери сыланмасын!
Дели Хая:
— Баш устюнде, шорбаджы, айткъанларынъызны сёзю-сёзюне беджеририм,— дей де, къойларны янъы орюшке айдай, озен ялысына келип еткенде, бутюн къойларнынъ аякъ терилерини сыдырып котере ве озенден кечире.
Экинджи ялыгъа чыкъкъан сонъ, терилерини кене къайтара.
Бир къач куньден орюшке Таз Косе келип:
— Сонъ, насыл, Дели Хая, къойлар озенден сагъ-селямет кечтилерми, аякълары сыланмадымы? — деп сорай.
— Эр шей ёлунда, шорбаджы, ич бир къоюнынъызнынъ терисине сув тиймеди.
Косе тааджипленип:
— Я сен бу ишни насыл яптынъ? — дей.
— Озен ялысына келип, къолларымны котердим, дуа эттим, Алладан Джебраильни ярдымгъа йибермесини риджа эттим.
Шу дакъкъасы башым устюне Джебраиль келип къонды.
Атеш якъып озеннинъ сувуны къурутмакъ истедик.
Бир къач ерде атеш якътыкъ.
Языкъ ки, агъач етмеди.
Бундан сонъ Джебраиль, меляикелерни чагъырайыкъ, деди.
Кок юзюндеки бутюн меляикелер ярдымгъа кельдилер.
Олар, къойларны бир ялыдан экинджи ялыгъа ташыдылар.
Акълары не керек, яхшы ишледилер.
Таз Косе къойларны озь козюнен корьмек истей.
Бакъса не корьсин, къойларнынъ аякълары шишкен, иринлешкен, къангъа быланып къалгъан.
— Олян, сен не яптынъ шу, къойларнынъ аякъларына не олды?
Дели Хая озюни сыкъмадан джевап бере:
— Къулакъ асма, шорбаджы, олуджы шейдир.
Меляикелер къойларны озенден кечиргенде, шу ахмакъ айванлар пек яман къоркътылар ве тюртюшип, аякъларыны ал къангъа боядылар.
Акъшамгъа таба къойлар текмиль алсызланып, къалалар.
Таз Косе, къутургъан къашкъыр киби ачувланып, сюрю ичинде чапкъалап юре.
Дели Хая исе, онынъ зытына басып:
— Шорбаджы, бельки сиз манъа ачувланадырсынъыз? — деп сорай.
Косе не айтсын, ачувлангъаныны бильдирип, озь терисини сыдыртсынмы?
Зар-зорнен нефес алып:
— Джаным, неге ачувланайым я! — деп ташлай.
Дели Хая къопая берип:
— Эмин олунъыз, шорбаджы, мен келеджекте де намус ве ырызнен ишлерим,— дей.
Бир къач куньден сонъ Таз Косе Дели Хаяны кене эвине чагъырып:
— Огюзлер гъайып олды, къойлар ольдилер, — дей.
Дели Хая шорбаджысынынъ кедерине къошулып:
— Э, не япайыкъ, эпимизнинъ сонъумыз шудыр,— дей.
— Алла рахмет эйлесин!
— Энди сабангьа екмеге огюзимиз ёкъ, лячаре, огюз ерине озюнъ екиледжексинъ.
Мына санъа бир бардакъ къаймакъ.
Ишлегенде ашарсынъ.
Лякин, акълынъда тут, иштен къайткъанда, бардакъ кене толу олсун.
Таз Косе бир элинен бардакъны узата, экинджи элинен де Дели Хаягъа шамар яндыра.
Шашып къалгъан Дели Хая:
— Шорбаджы, шамарнен вакъытсыз сыйлагъанынъыз да не ичюн? — деп сорай.
Таз Косе:
— Бу шамар пейдир,— дей.
— Бардакъны бош кетиргенинъ алда, энди учь шамар дегиль де, эки шамар ашарсынъ.
Дели Хая ачувлангъаныны бильдирмей, къаймакъ бардагъыны алып, ишке кете.
Акъшам устю бардакъны топракънен толдурып, Косенинъ эвине кьайтып келе.
Косе, Дели Хаяны корьгенинен:
— Бардакъ къайда?
О, кене толумы? — деп сорай.
Дели Хая:
— Бардакъ мында, о, айткъанынъыз киби, толу,— деп бардакъны Косеге узата.
Косе, топракъ толу бардакъны корип, текмиль шашмалай: бу ит огълу ит, гъалиба, меним башыма чыкъаджакъ, деп тюшюне.
Шорбаджысынынъ гъам ве къасеветини корьген Дели Хая:
— Шорбаджы !
Бельки сиз манъа ачувланадырсынъыз? — деп сорай.
— Джаным, неге ачувланайым я? — дей Косе зорнен тилини арекетке кетирип.
Косе, не олса да, бу джинасирден еди дегиль де, он еди къат терисини сыдырып алмакъ керек, деп тюшюне.
— Олян, Дели Хая!
Ярын саба бугъаны маджаргъа ек де, агъачкъа кет.
Эм унутма, агъачтан къайткъанда озюнъ къавал чаларсынъ, бугъа къавалдан кульсин, маджар да къайтарма ойнасын,— дей Косе.
Дели Хая:
— Баш устюнде, шорбаджы, айткъанларынъызны сёзю-сёзюнен эда этерим,— дей де ятмагъа кете.
Дели Хая, берильген эмирге бинаэн, экинджи куню танъ маалинде бугъаны маджаргъа екип, агъачкъа кете.
Къаш къаранлыгъы тюшеяткъан бир вакъытта, бугъанынъ дудакъларыны кесе: барсын, бугъа да бираз кульсин, дей.
Маджар копчеклерининъ обутларыны чыкъара: барсын, маджар да бираз къайтарма ойнасын, дей.
Озю де къавакъ агъачындан бир къавал япып, чала-чала эвге къайта.
Койлюлер, Дели Хаянынъ агъачтан къайткъаныны корип, кульмектен къатып къалалар.
Ченъгелери ачылып къалгъан бугъа куле, копчеклеринден обутлары чыкъарылгьан маджар ойнай.
Дели Хая исе къавал чала.
Бундан даа зевкълы бир шей олурмы?
Дели Хаянынъ агъачтан келеяткъаныны корьген Таз Косе, тургъан еринде къатып къала: бугъа яралангъан, маджар сакъатлангъан, Дели Хаянынъ озю де текмиль делирген.
— Олян, езит огълу езит, сен кене не яптынъ?
Дели Хая:
— Не яптынъ дегенинъ не я, шорбаджы? — дей.
— Айткъанларынъызны яптым иште!
Бугъагъа бакъ — о кульмейми?
Маджаргъа бакъ — о ойнамаймы?
Я мен ярамай чаламмы?
Истесенъиз, маджаргъа минип, койни бир даа айланып чыкъайым.
Таз Косенинъ чырайы, яшынлы ягъмур булутлары киби сытыла.
О, не япаджагъыны бильмеден, азбарны дёрт долана.
Буны корип Дели Хая:
— Шорбаджы, санъа не олды, бельки ачувланадырсынъ? — дей.
Э, бу дели огълу делиге не айтырсынъ?
Ачувланам, деп Таз Косе озь терисини сыдыртсынмы?
— Джаным, неге ачувланайым я? — дей Косе.
— Баш устюнде, шорбаджы!
Буны корьген Косе:
— Олян, пезевенк, сен не яптынъ?
Меним сонъки айванымнынъ джаныны алдынъ да! — дей.
Дели Хая шорбаджысынынъ ачувына шашып:
— Не яптынъ дегенинъ де не я, шорбаджы? — дей.
— Айткъанынъны яптым да!
Мерхум бугъанынъ джаны,— Алла рахмет эйлесин, — тобан ичине тыкъылды.
энди о, башыны котермеден ашайберир.
Шорбаджы, чырайынъыз пек агъаргъан, бельки манъа ачувланадырсынъыз?
Ачувы богъазына келип тыкъылгъан Косе, артыкъ не япаджагъыны бильмегенинден:
— Джаным, неге ачувланайым я? — дей.
Косе Дели Хаядан интикъам алмагъа ант эте.
«Баре шуны ачтан ольдюрейим» — деген къараргъа келе.
Дели Хаяны эвге чагъыра.
Софра башына отуралар.
Косенинъ къадыны къоджасынынъ огюне бир чанакъ сарма къоя.
Дели Хаягъа бир тепси тюй шорбасы бере.
Сармалар бири-бири артындан Косенинъ агъызына тюшкенлерини корьген ыргъатнынъ агъзындан силекийлери акъа.
«Ёкъ, ыштынмай турмакъ олмаз, бир чаре корьмек керек», деп тюшюне Дели Хая ве софра башындан турып, азбаргъа чыкъып кете.
Анда дам устюне чыкъып, деллял киби багъыра:
— Эй, джемаат!
Къады эфендининъ эвине эйиликке буюрынъыз, эй!
Косе, деллялнынъ сесини эшиткенинен, чанагъыны кенаргъа сюрип, къадынынъ эвине чапып кете.
Дели Хая исе, софра башына къайтып келе ве Косенинъ сармаларыны ашап битире.
Косе, бир баш олып, къадынынъ эвине келип ете.
Чагъырылмагъан бу мусафирнинъ апансыздан пейда олмасына шашып къалгъан къады, низам ве интизам акъкъында, чагъырылмагъан ерге барувнынъ айванлыкъ дереджесинде бир шей олгъаны акъкъында саатлернен насиат окъуй.
Заваллы Косе, ач къарныны къадынынъ насиатларынен тойдурып, гедженинъ дер маалинде зар-зорнен эвге къайтып келе.
Бакъса не корьсин, дегиль сарма, тепсидеки тюй шорбасындан да эсер къалмагъан.
Ачувындан ве ачлыкътан такъаты кесильген Косе, тёшегине йыкъылып, байылып къала.
Экинджи куню къушлукъ мааллерине къадар башыны ястыкътан алмай.
Къушлукъ мааллеринде исе, деллял киби багъырып, оны къомшу койге тойгъа чагъыргъанлары акъкъында эшитип, Косе: «Э-е, бугунь агълагъан, эртеси куню куле» — дегенлери догъру экен, деп къувана.
— Эй, Дели Хая, мен тойгъа кетем, сен эвде къаравул олып къалырсынъ, къапыдан эки козюнъни алма, сакът ол, хырсызлар эвни тонап кетмесинлер.
Дели Хая:
— Баш устюнде, шорбаджы, айткъанынъыз киби япарым, эки козюмни де къапыдан алмам,— дей.
Косе тойгъа кете.
Дели Хая исе эки козюни къапыгъа тикип къала.
Амма, тойдаки бутюн шенълик-шераметлик, лезетли ашлар асла козю алдындан кетмей.
Ахыр-сонъу: «Косе тойда сефа сюре, мен исе мында джынлы киби отургъаным не я?! — деп тюшюне.
Манъа, эки козюнънен къапыгъа бакъып тур,— дедилер.
Къапыны озюмнен тойгъа алып барсам ве анда эки козюмнен онъа бакъып турсам, кене джаным, кене козюм олмазмы? — дей.
Дели Хая чокъ тюшюнип турмадан, къапыны чыкъарып ала, сыртына ура ве догъру тойгъа кете.
Той эвине кирип, артта къалмадыммы экен, деп не тапса оны ашап башлай.
Шу арада, кейфленип «Дисталгъа» ойнамакъта олгъан Косе, къапынен берабер софра башына чёккен Дели Хаяны коре.
Мамурлиги аман кечип кете.
— Олян, дели огълу дели, сен мында не ичюн кельдинъ?
Къапыны не ичюн кетирдинъ? — деп сорай.
Джевапкъа азыр Дели Хая:
— Тойгъа тек сени дегиль де, эр кесни чагъырдылар.
Шунынъ ичюн кельдим,— дей.
— Озюмнен къапыны да алып кельдим.
Чюнки сен, тойгъа кеткенде, эки козьнен къапыгъа бакъып тур, деген эдинъ.
Мына, коресинъми, козьлерим къапыда, къолларым ашта.
Къоркъманъыз, мен олгъанда бу къапыдан хырсыз дегиль, къуш биле кечмез.
Косе, меселенинъ чаталлашкъаныны дуйып, табана къувет берип, эвине догъру чалып кете.
Кельсе не корьсин, хырсызлар эвнинъ ичини там-такъыр темизлеп кеткенлер.
Косенинъ къадыны, къайнанасы сачларыны юлкъып, фигъан къопарып агълайлар.
— Келип, йиптен инеге баргъандже эр шейни джыйыштырып кеттилер, озюмизни де котекледилер,— дейлер.
Не япаджагъыны бильмеген Косе къадынынен къайнанасынынъ янына отурып, оларнен берабер агълап башлай.
— Энди не япайыкъ, бу имансыздан насыл къуртулайыкъ? — деп тюшюнелер.
Косенинъ къадыны:
— Сопа алып, яхшы котекле, сонъ, башымдай деф ол, деп къув да йибер,— дей.
— Сен не, Дели Хая теримни сыдырып алгъаныны истейсинъми? — дей Косе.
— Биз къавиль эткен эдик.
Къайсы биримиз башта ачувлансакъ, онынъ териси сыдырыладжакъ.
Ондан къуртулмакъ ичюн башкъа чаре тапмакъ керек.
Олар учю де отурып, тюшюнмеге башлайлар.
Азмы тюшюнелер, чокъмы тюшюнелер, ниает, къуртулмакънынъ чаресини тапкъан киби олалар.
Таз Косе Дели Хаяны чагъырып:
— Ыргъатлыкъ вакъытынъ битеятыр,— дей.
— Битеятыр дейсинъизми, шорбаджы? — деп, Дели Хая пек тааджиплене.
— Мен сизден пек мемнюним, шунынъ ичюн омюрбилля азбарынъызда къалмакъ истейим.
Косе, «Эй сени Алланынъ къаргъышлы къулу», деп сёгюне де, Дели Хаягъа тараф чевирилип:
— Мен де сени пек севдим, сенден ич де айрыладжагъым кельмей, амма не япайым, эр шейнинъ башы ве сонъу олгъаны киби, сенинъ де меним азбарымда чалышувынънынъ сонъу кельди,— дей.
— Лячаре, айрылышаджакъмыз.
Дели Хая:
— Бойле лакъырды олгъан эдими, шорбаджы? — деп аселет тюшюнджеге дала.
— Аслы хатырлап оламайым.
Таз Косе:
— Хатырла, къардашым, хатырла,— деп ялвармагъа башлай.
— Хатырласанъ мытлакъа акълынъа келир.
Сен биринджи кере меним азбарыма келип, мени бахытлы эткен кунюнъ.
«Байкъуш къычыргъангъа къадар ыргъатлыкъ этмеге разым» — деген эдинъ.
Козь-къулакъ ол, барып да ярын саба байкъуш багъырмасын!
Дели Хая, козь-къулакъ олмагъа ишандыра ве, пичен ичине комюлип, юкъугъа дала.
Экинджи куню сабасы Косе эр кестен эвель турып, къайнанасыны уянта, оны дут терегининъ устюне чыкъара ве байкъуш киби къычырып турмасыны эмир эте.
Дели Хая юкъу арасында насылдыр бир сеслер эшитип къала: Ку-ку!
Ку-ку!
Ку-ку!..
— Байкъуш пек къарт олса керек, сеси къарт хоразнынъкине бенъзей,— деп тюшюне Дели Хая.
Элине къалын бир таякъ алып, байкъуш къычыргъан терекнинъ устюне тырмашып мине.
Бакъса не корьсин, терек устюнде байкъуш дегиль де, башы-сачы чаларгъан насылдыр бир обур отура.
Я джын, я шейтандыр, дей Дели Хая ве обурны теректен ашагъы итеп йибере.
Къапы арасындан бакъып тургъан Косе, къайнанасынынъ терек устюнден ерге атылып тюшкенини корьгенинен, азбаргъа чапып чыкъа:
— Олян, дели огълу дели, сен меним бирден-бир къайнанамны ольдюрдинъ де, — деп багъыра.
Дели Хая озюни сыкъмадан:
— А-ай-ай! — дей.
— Языкълар олсун: мен къалпазан исе, оны байкъуш белледим.
Къарт олса да, сеси пек аджайип эди.
Косе эвине къайтып кире, эки элинен таз башына япышып, къара тюшюнджелерге дала.
«Бу эвден ыргъат дегиль, гъалиба, мен озюм кетерим» — дей.
— Эй, апакъай!
Хамыр бас да, чиберек пишир.
Сандыкъкъа толдур.
Гедже ятсы маалинде гъайып олайыкъ да, шу джинасирден къуртулайыкъ, башкъа чареси ёкъ,— дей Косе.
Бойлеликнен Косенинъ къадыны чибереклерни пиширип, аяттаки сандыкъкъа толдура.
Ёл тедариги корюльгенини сезген Дели Хая: «Сандыкъ къайда, мен де онда»,— деп сандыкъкъа кирип сакълана.
Эр шей азыр.
Ятсы маалинде Косе сандыкънынъ астындан къайыш кечирип, сыртына ала ве Дели Хая дуймасын деп, ымпыс-тымпыс къадынынен бирликте ёлгъа чыкъа.
Бутюн гедже ёл юрелер.
Косе къан-терге бата.
— Апакъай, бу не маразнынъ чибереклеридир?
Пек агъыр да! — дей о.
— Агъыр олгъанына къулакъ асма, ёлдыр, керек олур,— дей къарысы.
— Керек олур, демеси къолай, амма озюнъ сандыкънынъ астына кирип бакъчы! — дей Косе.
Косенинъ меджалы текмиль тюкенип, токътап, ял алмагъа меджбур олалар.
Къары-къоджа дёрт бир тарафкъа бакъыналар: Аллагъа шукюр, Дели Хая корюнмей!
Корюнмей амма, бакъсалар не корьсинлер, бир сюрю чобан копеклери тишлерини къайрап, яйгъара къопарып, оларгъа къаршы кельмектелер.
Косенинъ отю патлай:
— Апакъай, тез ол, терекке чыкъ! — дей.
— Анавы копеклер келип етселер, бизлерни парча-кесек этерлер.
Экиси де терекке чыкъа.
Сандыкъны терек устюне чекип алалар.
Келип еткен копеклер козьлерини алмадан, терек устюндеки худжур «къушларгъа» бакъып туралар.
Косе, копеклернинъ якъында кетмейджеклерини анълал:
— Апакъай, сандыкъны ач, бираз къапынайыкъ! — дей.
Дей амма, сандыкънынъ къапагъыны ачкъанларынен онынъ ичинден Дели Хая атылып чыкъа.
— Селям алейкум! — дей.
— Насыл, баягъы ёл юрьдикми?
Косе ве къадыны, агъызларына сув алгъан адамлар киби сусып, неге огърагъанларыны бильмей шашып къалалар.
— Э-ге, селям биле алмайсынъыз, — дей Дели Хая.
— Не, сизнен бирликте ёлгъа чыкъкъаныма ачувланасынъызмы ёкъса?
— Джаным, неге ачувланайым я? — дей заваллы Косе ве ачувындан эси кетип, теректен ашагъы юварлана.
Чувалдай гумбюрдеп тюшкен шейден урькип, копеклер де дёрт бир тарафкъа къачып кетелер.
Бираздан Таз Косе эсини топлай, сандыкъны сыртына ура ве учеви бирликте ёлларыны девам этелер.
Кете-кете бир учурымнынъ янына барып етелер.
Дели Хая Косени аджыгъандан олып:
— Сиз ёрулдынъыз!
Ятып геджелемек керек,— дей.
Учурымнынъ кенарына Дели Хая, Дели Хаянынь янында Косенинъ къадыны ве къадынынынъ янында да Косенинъ озю ята.
Чокъкъа бармадан Дели Хая яландан хурулдамагъа башлай.
Буны корьген Таз Косе, къадынынынъ къулагъына фысылдап:
— Эй, апакъай, танъ атар маалинде мен сени итеририм, сен де Дели Хаяны учурымдан ашагъы ите, эшитесинъми? — дей.
Буны эшиткен Дели Хая, Косенен къадыны юкъугъа кеткен арада тура да, оларнынъ ортасына кечип ята.
Танъ атайым дегенде Косе, къадыны беллеп, Дели Хаяны итей.
Дели Хая да Косенинъ къадыныны учурымдан ашагъы итеп йибере.
Косе къуванып, аякъкъа атылып тура ве:
— Не исе де бу бешареттен къуртулдыкъ! — деп багъыра.
Багъыра амма, бакъса не корьсин, Дели Хая кейф чатып, юкъусында «хур-хур» йырыны йырлай, къадыны исе ёкъ.
Косе, «энди невбет манъа кельди», деп къачмагъа башлай.
Къача, къача бир койге барып ете.
— Эй, джемаат!
Пешимден Дели Хая къува.
Мына шимди келип етер, сизге ялварам, къайда гизленгенимни онъа айтманъыз,— деп мезарлыкътаки оюлгъан бир къабир ичине кирип гизлене.
Бу арада, Косени араштырып, койге Дели Хая келип ете.
— Эй джемаат, Косени корьмединъизми? — деп сорай.
Косени кореджек козьлери олмагъан койлюлер:
— Ёкъ, корьмедик,— деп козь къыйыгъындан мезарлыкъны косьтерелер.
Дели Хая мезарлыкъкъа чапып бара.
О якъкъа бакъа, бу якъкъа бакъа, оюкъ къабирни корип къала.
Таягъыны оюкъкъа тыкъып, тюрткючлемеге башлай.
Косе, таякъны бугъа бойнузлары беллеп:
— Кет, кет, бугъа! — деп багъыра.
Дели Хая:
— А-ха, гизлендинъми, Косе? — дей.
— Мен сени къабирден дегиль, еди къат ернинъ тюбюнден де тартып чыкъарырым.
Бу сёзлерни айтып, Дели Хая Косенинъ аякъларындан тута ве къабир ичинден чекип чыкъара.
Косе, олюмге махкюм этильген айван киби джанаварджасына Дели Хаянынъ устюне атылып:
— Сен менден не истейсинъ? — деп сорай.
— Эки огюзим бар эди — экисини де ёкъ эттинъ;
бир сюрю къойым бар эди — арам ольдюрдинъ;
бир бугъам бар эди — сойып ташладынъ;
бир кумес тавугъым бар эди — къыйыр-чыйыр эттинъ;
къайнанамны ольдюрдинъ, къадынымны учурымдан итеп йибердинъ, сандыкъкъа кирип, мени эшек киби айдап юрдинъ, сонъ менден даа не истейсинъ?
Дели Хая:
— Шорбаджы!
Сен манъа ачувланасынъ, гъалиба? — дей.
— Эбет ачувланам.
Тез ол, теримни сыдырып ал, ёкъса мен ачувымдан патлап олерим.
— Ёкъ, мен тери сыдырыджылардан дегилим,— дей Дели Хая.
— Сен де башкъасынынъ терисини сыдырмагъа авес этме.
Акълынъда тут: башкъасына къабир къазгъан озю ичине тюшер дегенлер.
## Тезек
Бир заманда бар экен, бир заманда ёкъ экен.
Кениш чёльде бир къартнен къартийнинъ къорантасы яшагъан.
Огъуллары къой, сыгъыр, деве сюрюлерини бакъып юргенлер.
Келинлери малларны сагьа, сагъгъан сютлеринден къатыкъ, къумыс, пенир, ягъ япкъанлар, бавурсакълар пиширгенлер.
Къарт терилерни сепилеп, олардан сыджакъ джуббелер, къалпакъ, чызма ве чарыкълар тиккен.
Къартий торунларынен берабер чёльге чыкъып, мал кубресини топлагъан, тезеклер ясап оларны кунеште къуруткъан сонъ обалап къойгъан.
Къартий сонъки тезек обасыны эвден якъын бир ерде обалай.
Энъ тёпесине тегиз союны дегиль де, къоюн юньлерине булгъалангъан томалакъ тезекни къоя.
Ве онъа адий тезек демей, къолубокъ дегенлер, яни бокътан ясалгъан тезек.
% «Къол» - бу  эль, ве «бок» - ириндир.
% Къолубокъ - иринден япкъан тёгерек тезек.
Къышта сувукълар тюшкен сонъ, айванларны къошаргъа къапайлар, къоранта исе оджакъ этрафында топлана, оджакъта алевленип янгъан тезек эвни къыздыра.
Башта энъ узакътаки обаларнынъ тезеклерини якъалар ве тек эрте баарьде эвнинъ янындаки обаны якъып башлайлар.
Энъ сонъуна къолубокъны якъалар, иште, о вакъыт керчектен де баарь келе!
О йылы баарьнинъ башында шиддетли, сувукъ еллер уфюре.
Обанынъ тёпесиндеки томалакъ тезек ерге тюшип, санки къамчылангъан дандюрик киби чёль бойлап тыгъырып кете.
Тезек тыгъыра-тыгъыра кете, онынъ къаршысына исе ач Аюв чыкъа.
Аюв дагъдан тюшип, чёльде озюне ем къыдыра.
Аюв тезекни токътата, о оны томалакъ пенир беллей ве:
— Расткельгенимиз не къадар яхшы олды.
Мен энди къач куньден берли ач юрем.
Сени ашасам не ола я... — дей.
Тезек исе:
— Шаштынъмы шу, Аюв, мен ашалгъан шей дегилим...
Устюм къоюн юнюнен къаплангъанына бакъма, ичим бокъ толу, мен адий тезек.
Ашасанъ, олюрсинъ, балаларынъ исе орталыкъта бакъымсыз къалырлар...
Аюв тезекни къокълап бакъа, керчектен де пенир къоркъусы ёкъ.
Демек, догърусыны айта.
Аюв тезекке бир панджа ура.
Томалакъ тезек тыгъырып кете.
Тезек тыгъыра-тыгъыра ёлуны девам эте.
Онынъ къаршысына исе ач Къашкъыр чыкъа.
Тезекни токътатып ондан сорай:
— Къайда ашыкъасынъ?
— Ель эскен тарафкъа, — дей тезек.
Къашкъыр исе:
— Мен бир къач куньден берли ач юрем, сен исе бир къасеветинъ ёкъ, чёль бойлап кезинесинъ.
Яхшысы, мен сени ашайым, — дей.
Тезек онъа бойле джевап бере:
— Шаштынъмы шу, Къашкъыр агъа!
Мен ашалгъан шей дегиль де.
Устюм къой териси олгъанына бакъма, ичимдеки эт дегиль, адий кубре.
Мен тезегим.
Мени ашасанъ, зеэрленир олюрсинъ, балаларынъ оксюз къалырлар...
Къашкъыр тезекнинъ о ян бу яныны къокълай — эт къокъусыны дуймай.
Тезекке бир тепме ура, гъарип тезекни ель тыгъыртып алып кете.
Тезек тыгъыра-тыгъыра ёлуны девам эте.
Бир вакъыт онынъ къаршысына Тильки агъа чыкъа.
О, тезекни токътатып, о яна бу яна чевирип бакъа ве дей:
— Мен къач куньден берли чёльде ач чапкъалап юрем, исленген бу эт парчасы исе бир гъамсыз тыгъырып юре.
Шимди къапынырмыз!
Тезек исе онъа:
— Ашама сакъын!
Мен ашалгъан шей дегилим.
Мен адий тезек.
— Манъа масал айтма, — дей Тильки агъа.
— Санки дерсинъ, мен исленген этни кубреден айырып оламайджам! — дей де тезекни ялмап юта.
Ашай, юткъуна ве тааджиплене:
— Худжур бир эт...
Къуру, датсыз...
Тильки агъа ёлуны девам эте.
Амма кеткен сайын ярамай ола.
Юреги былана, къуса, ичи-ичеги узюле...
Сув олса эди, амма якъын этрафта бир озенчик де ёкъ.
Тильки агъа йыкъылып ятып къала, зорнен нефес ала.
Бу вакъыт чёль узеринде Къартал учып юре.
Тёпеден Тилькини корип онынъ устюне къона ве онынъ джеседини котерип, яш къарталчыкълары беклеген ювасына алып кете.
Бойлеликнен, Тильки агъанынъ озю ем ола.
Чёльде:
«Эр бир тыгъыргъан шей джанлы олмай, эр бир къокъугъан шей ашалмай» деп нафиле айтмагъанлар.
## ТУВАРДЖЫНЫНЪ АКЪЫЛЛЫ КЪЫЗЫ
Куньлерден бир кунь падишалардан бири халкъны топлап:
— Дюньяда къаттыдан къатты, кучьлюден де кучьлю, татлыдан да татлы недир? — деп сорай.
Падиша бу суаллерге догъру джевап берген адамгъа буюк бахшыш адай.
Озюни эр кимден акъыллы деп сайгъан баш везир:
— Падишам, демир эр шейден къаттыдыр, арслан эр кестен кучьлюдир, шекер эр шейден татлыдыр, — дей.
Падиша бу джеваптан къанаатленмеген.
Онынъ янына шу везирден башкъа даа чокъ адамлар келип, суаллерге озьлериндже джевап берелер.
Лякин падиша кимсенинъ айткъанына къанмай.
Бу хабер энди аман-аман эр ерге джайрай.
Узакъ койлернинъ биринде яшагъан бир туварджы да падишанынъ бу суалини эшите ве келип озь къорантасына айта.
О туварджынынъ он алты - он еди яшларында дюльбер бир къызы бар экен.
Бу къыз падишанынъ суалини эшиткенинен, бабасына:
— Бабам, мен бу суаллерге джевап берейим.
Лякин сиз падишагъа барып айткъанда, падиша «буны кимден огрендинъ?» — деп сораса, меним айткъанымны айтманъыз, озюм тюшюнип таптып, дерсинъиз,— дей.
Бабасы:
— Я падиша къабул этерми, къызым? — дегенде.
Къызы:
— Къабул этер.
Тек сиз меним айткъанымны айтмазсынъыз, — дей.
Туварджы, къызынынъ айткъанына разы олып:
— Айды, айт бакъайым, — дей.
Къыз джевапларыны айтып башлай: — Дюньяда, къаттыдан къатты — атнынъ туягъыдыр.
Кучьлюден кучьлю — ельдир, татлыдан да татлы — тильдир.
Бабасы буларны эзберлеп, падишагьа кете.
Изин алып, онынъ узурына кире де:
— Падишам, эмир этсенъиз сизинъ суаллеринъизге джевап берир эдим, — дей.
Падиша:
—Къана, айт туварджы — деп разылыкъ эмирини бере.
— Падишам, дюньяда къаттыдан къатты — атнынъ туягъыдыр, кучьлюден кучьлю — ельдир, татлыдан татлы тильдир, — дей.
Падиша туварджынынъ джевапларындан къанаатленип:
— Бу джевапларны санъа ким огретти.
Сен оларны къайдан огрендинъ? — деп сорай.
Туварджы озю бильгенини, озю тюшюнип тапкъаныны, ич бир кимсенинъ огретмегенини айта.
Амма, падиша онъа инанмакъ истемей, «эгер сен догърусыны айтсанъ, санъа алтын багъышларым» —дей.
Къарт, падишанынъ зорлагъанына даяналмайып, догърусыны айтмагьа къарар бере.
— Догърусыны айтсам, бу джевапларны манъа къызым огретти,— дей.
Падиша туварджыгъа бир торба алтын бере де, къызыны сарайгъа кетирмесини эмир эте.
Туварджы эвине къайтып, къызына падишанынъ эмирини бильдире.
Амма къызы кетмеге разы олмай.
Туварджы падишагьа барып.
Къызынынъ кельмек истемегенини айта.
Падиша къызгъа везирини ёллай.
Онынъ макъсады шу акъыллы къызны озюне къадын этип алмакъ экен.
Везир туварджынынъ эвине барып.
Къызгъа:
— Къызым, падиша азретлери санъа эвленмек истей, сен пек бахтияр оладжакъсынъ, — дей. — Сен падишагьа бармакъ керексинъ.
Падишагъа ред этмек олмаз, сен ич бир шейсиз бу ишке разы олурсынъ.
Къыз:
— Яхшы, лякин меним падишадан истеклерим бар.
Эгер падиша оларны ерине кетирсе, мен онъа бармагъа разылыкъ беририм, — дей.
Везир:
— Не истеклернинъ бар, къызым? — дей.
Къыз:
— Падишагьа барсанъыз, айтынъыз, о манъа: он беш бала, йигирми дживан, отуз дели, къыркъ акъыллы, элли къоюн, алтмыш таякъ, етмиш тавукъ, сексен сыгъыр, докъсан папий, юз йымырта берсин.
Мына меним падиша дан истеклерим булардыр, — дей.
Везир:
— Эй, къызым, бойле уфакъ-тюфек шейлерни тапмакъ падиша ичюн зор иш дегильдир, — дей де, шу ерден чыкъып кете.
Везир падишагьа барып,
къызнынъ истеклерини айта.
Падиша истеклернинъ манасыны анълай.
О, туварджынынъ къызына ачувлана, лякин везирге ич бир шей айтмай.
Везир, шимди падишанынъ эмири олур — деп беклеп тура, амма падиша ич бир джевап бермей.
Везир бунъа раатсызланып, бир даа падишагьа бара.
— Падишам, сиз бу шейлернинъ чаресини тапмайсынъызмы ёкъса?
О, бир къыйын шей дегиль де, мен буны озь бойнума алайым, — дей.
Падиша даа зияде ачувланып:
— Сен асыл да бу лафларнынъ манасыны анъладынъмы? — деп сорай.
Везир
— Бу лафларнынъ манасы ойле агъыр дегиль де, гъалиба, падишам, — дей.
Падиша:
— Сен отур да, динъле, анъларсынъ, — дей.
Везир отурып падишаны динълей.
Падиша:
— Он беш бала дегени — он беште бала эдинъ демектир.
Йигирми дживан дегени — йигирмиде дживан эдинъ демектир.
Отуз дели дегени — отузда деликъанлы эдинъ;
къыркъ акъыллы дегени — къыркъта акъылбалигъ олдынъ, элли къоюн дегени — эллиде къойдайын ювашландынъ;
алтмыш таякъ дегени — алтмышта таякъны элинъе алдынъ;
етмиш тавукъ дегени — етмиште тавукъ къадар такъатынъ оладжакъ;
сексен сыгъыр дегени — сексенде сыгьыр киби матювлешеджексинъ;
докъсан папий дегени — докъсанда папийдайын кепек ашайджакъсынъ;
юз йымырта дегени — юзге киргенде йымырта киби тез гъайып оладжакъсынъ демектир.
Бу лафларынен о, манъа кельмек истемегенини бильдирген, — дей.
Падиша бу сёзлерни айткъаны киби бир даа къашларыны сыта ве везирине хатып этип:
— Сен, къабакъбаш бу сёзлернинъ манасыны анъламадынъмы — дей.
Везир исе, адий бир туварджынынъ къызындан биле акъылсыз олгъаныны анълап:
— Энди анъладым, падишам, — дей де, утангъанындан, ер ярылса, ернинъ тюбюне кирмеге разы олгъан дереджеге келе.
## ВАСИЕТ
Бир заманда бар экен, бир заманда ёкъ экен, Къарасувбазар шеэри янында, Акъ-къая дагъынынъ этегинде уста бир чёльмекчи яшагъан.
Бу чёльмекчининъ ясагъан аджайип бардакъларына буллюр чокъракъ сувуны толдурып, бир афта, бир ай, бир йыл тутсанъ биле, о кене, чокъракътаки киби, буллюр, салкъын ве лезетли къала экен.
Чёльмекчини бардакъларыны зенгинлерге бир кумюшке, фукъарелерге исе бир капикке саткъаны ичюн де севе ве урьмет эте экенлер.
Бу чёльмекчининъ бирден-бир огълу бар экен.
О, огълуна, балалыкъ чагъындан башлап, усталыгъынынъ сырларыны огреткен.
Уста чёльмекчи, кунь сайын дегиль, саат сайын оськен огълуна севине эди, бабасы киби яхшы бир уста оладжагъы корюне эди.
«Ишимни девам эттиреджек бири оладжакъ», — деп къувана эди бабасы.
Куньлернинъ биринде чёльмекчи агъыр хасталыкъкъа огърагьан.
Олюм янына келип, шойле деген:
— Сен омюр бою адамларгъа яхшылыкъ япып кельген адамсынъ, бу себептен дюньядаки ишлеринъни битирмек ичюн даа бир кунь берем...
Уста олюмден къоркъмады, тек муляйим-муляйим кулюмсиреди.
О, омрю ичинде о къадар аджайип савутлар ясагъан.
Онынъ ясагъан савутлары деерлик эр эвде бар.
Адамлар оларны къуллангъанджа оны хатырлайджакъ, адыны анъаджакъ...
Чёльмекчини тек бир шей раатсызлай экен — бу да озь огълу.
Сонъки вакъытларда огълу ишине эмаллыкънен янаша экен.
Сыкъ-сыкъ шеэрге кете, вакътыны анда кечире экен.
Чёльмекчи огълуны янына чагъырып:
— Огълум, якъында оледжем, — деген. — Бу дюньяны терк этем.
Мен санъа озь усталыгъымны ашладым, урьметнен анъылгъан адымны санъа къалдырам, адамларнынъ анъындан силинмесине изин берме.
Мына бу сандыкъ ичинде мени сонъки ёлгъа озгъармакъ ичюн бутюн керекли шейлер бар.
Анавы бардакъ ичинде исе омюр бою чалышып топлагъан параларым бар.
Сен де яхшы чалышсанъ, бу пара санъа янъы эв къурмагъа да, эвленмеге де, балаларынъны осьтюрип буютмеге де етер.
Дюньяда эр шей ола.
Агъыр вазиетке къалгъан киби олсанъ, санъа ярдым керек олса, Зейнеп аланъа бар, о санъа ярдым этер.
Экинджи куню уста кечинген.
Оны адетлеримиз боюнджа урьметнен дефн эткенлер.
Онынънен сагълыкълашмакъ, сонъки ёлуна озгъармакъ, яхшы сёзлернен анъмакъ ичюн пек чокъ адам топлашкъан.
Бабасынынъ дувалары кечирильген сонъ, огълу, ишини девам эттирмек ерине, бардакътаки параларны алып, шеэрге кеткен.
Анда озюне фаэтон, атлар, паалы урбалар сатын алгъан, янъы достларны пейда эткен ве бол-сал, истегени киби яшап башлагъан.
Чалгъыджыларны тутып, янъы достларынен фаэтонда кезинип юрген, бабасы агъыр эмекнен къазангъан параларны аджымай, сепип-сачып, джойгъан.
Арадан бир йыл кечер-кечмез, бабасынынъ паралары биткен.
Парасы биткенинен, достлары да онъа сыртларыны чевиргенлер, ондан четленип юрмеге башлагъанлар.
Йигит фаэтоныны, атларыны саткъан, амма бу паралар да чокъкъа етмеген.
Атта бир пите сатын алмагъа парасы къалмагъан кунь де кельген...
Бойле къара куньге огърагъан йигит Зейнеп аласыны хатырлагъан.
О тувгъан коюне къайтып, догърудан-догъру Зейнеп аласынынъ эвине баргъан, онъа бабасынынъ васиетини айткъан.
Аласы сандыкътан анахтар чыкъарып, огълангъа узаткъан ве шойле деген:
— Эвинъизде кучюк бир одачыкъ бар, бабанъ анда озюнинъ иш урбаларыны сакълай эди.
Оданынъ къапысыны ачып, ичине кир, къалгъаныны озюнъ тапарсынъ.
Огълан бабасынынъ эвине барып еткен.
Килитни ачып одагъа кирген, бакъса, не корьсин: оданынъ ортасында курьсю тура, онынъ узеринде исе тавандан асылгъан йип...
Огълан бабасынынъ сонъки сёзлерини хатырлагъан: «Эмекнен къазанылгъан параларны билип масраф этмеге огренъ, эгер огренмесенъ, сенден адам олмаз...»
Огълан ичинден: «Демек, бабам, эгер адам олмасанъ, озь-озюнъни асмакътан гъайры башкъа ёлунъ ёкъ», — демеге истеген.
Огълан курьсюге минген, башыны ильмекке кечирген — ве асылгъан!
Лякин джаны ичинден чыкъып етиштирмеген, йип узюльген, огълан ерге йыкъылгъан, таванда пейда олгъан тешиктен исе алтынлар тёкюлип башлагъан...
Огъланнынъ эси башына кельгенинен, параларны джыймагъа башлагъан ве, бабасынынъ диваргъа асылгъан оглюгине бакъып, ярындан башлап, янъы омюр башлайджагъына ант эткен.
О да, бабасы киби, Акъ-къая дагъы этегиндеки топракъны къазып чыкъараджакъ, чамур азырлайджакъ, ве ойле чанакъ-чёльмек ясайджакъ ки, адамлар оларгъа бакъып, эм бабасынынъ адыны анъаджакълар, эм: «Бакъынъыз, къарт чёльмекчининъ огълу да акъикъий уста олгъан!» — деп айтаджакълар.
# Яхшы да къабакъ къадар дегиль
Бир заманда бар экен, бир заманда ёкъ экен.
Бир койде бир къартнен бир къартий яшай экен, оларнынъ бирден-бир огъуллары бар экен.
Огъуллары догъгъанда ана-баба пек къувана — къартлыкъта оларны бакъаджакъ огъуллары бар да!
Огъланчыкълары осер-буюр, ер къазар, айван бакъар, кьышлыкъ одун топлар, олар, къартлар, исе раатланырлар!
Мына огъуллары да осип-буюди, ана-баба энди къартайды, амма раатлыкъ не экенини аля даа бильмейлер.
Огъуллары азбаргъа чыкъып, кунешнинъ сыджакъ нурлары астында отларнынъ устюнде созулып ята, гъарип къартлар исе эп чалышалар.
Огълан яткъан еринде хаяллана — шеэрге бараджакъ, ёлда исе чалыларнынъ тюбюнде алтын толу торба тападжакъ...
Кель заман, кет заман, къартлар олелер, огълан янъгъыз къала.
Бабасындан ас а балыкъ къалгъан топракъны, айванларны сатып, акъчасыны масраф эткен сонъ, энди не япайым экен, деп тюшюнджеге дала.
Бакъса, къомшулары къышкъа тедарикленелер.
Дагъдан сепет-сепет фындыкъ, джевиз, алма, армут, къызылчыкъ кетирелер, къышлыкъ одун ташыйлар.
Къолтугъына буюк бир чувал къыстырып дагъда доланып юре.
Юре-юре буюк джевиз тереги тюбюнде токътай.
Устюнде пек номай джевизи бар.
Амма оларны насыл джыяджакъсынъ?!
Терекке чыкъмаздан эвель, бираз ятып раатланаджакъ ола.
Джевиз тереги тюбюнде ятып хаяллана:
% Эгер эр бир джевиз къабакъ къадар олса, бир джевизнинъ ашы бир афтагъа етер эди!
Афтада бир келирсинъ, бир джевиз-къабакъ къопарырсынъ, весселям, бир афтагъадже ич бир тюшюндженъ олмайджакъ!
Хаяллана, хаяллана юкъугъа далгъаныны сезмей къала.
Тюшюнде о, балабан джевиз-къабакъны шеэрге алып кельген ве оны падишанынъ сарайына давет эткенлер.
Падиша бу джевизнинъ ерине онъа падишалыгъынынъ ярысыны береджек ола, огълан исе разы олмай, бутюн падишалыкъны ве падишанынъ къызыны бермелерини талап эте.
Буны эшиткен падиша ойле ачувлана ки, йигитнинъ башына бир таякъ ура!
Огълан атылып тура, неге огърагъаныны анъламай, бакъса, манълайында онынъ башына теректен тюшкен джевиз къадар шишик пейда олгъан.
Огълан терек тюбюнде отурып манълайыны сийпай ве:
«Яхшы да, джевиз къабакъ къадар дегиль» — деп къувана.
## ЁЛДЖУЛАР
Куньлернинъ биринде Судакъ дживарындаки бир койнинъ дёрт сакини — терзи, дюльгер, аякъкъапчы ве табиб Багъчасарайгъа барып, андаки базарда бираз пара къазанмагъа истейлер.
Аякъларына энъ къавий чарыкъларыны кийип, торбаларына алетлерини ве шифалы отларны алып ёлгъа чыкъалар.
Ёл узакъ — джаяв кетеджеклер.
Азмы кетелер, чокъмы кетелер, кунь батып къаранлыкъ баса.
Геджеси къоджаман дагълар дешетли девлерни анъдыра, ель увулдай, чакаллар улуй, занарсынъ эр бир терекнинъ астында бирер йыртыджы сакълангъан киби корюле.
Достлар дере ичине тюшип, атеш якъалар ве араларындан бирини невбетчиликке къойып, ятып юкълайлар.
Биринджи гедже невбетчилик япмакъ сырасы дюльгерге тюше.
Башта дюльгер атешке къорай ташлап отура, амма эп козьлери къапалгъаныны, юкъу баскъаныны сезип, бир ишнен мешгъуль олмакъны тюшюне.
Къолуна къалын бир агъач парчасыны алып, о ян бу ян айландыра ве джан сыкъысы бир къокълачыкъ ясап башлай.
Кескин пычагъы озь ишини усталыкънен беджере, дюльгер исе севимли тюркюлерини соза.
Кунеш нурлары ерни айландырып башлагъанда, къокълачыкъ да алемге кулип бакъа.
Экинджи гедже терзи невбетчи ола.
О, да юкълап къалмамакъ ичюн къокълагъа дюльбер урба тикмеге башлай.
Торбасындан йип, атлас парчачыкъларыны чыкъарып, къызгъа антер тике.
Къокъла бир кереден ойле дюльбер олгъан ки, терзи озь ишинден мемнюн олып: «Айгиди, тири олсайдынъ, шимди бу назик эллеринъни джайып бир хайтарма тёшер эдинъ!», дей.
Учюнджи гедже невбетчиликке аякъкъапчы тура.
Достлары ясагъан ве урба кийдирген къокълачыкъны эллеринде айландырып, къызнынъ ялынаякъ олгъаныны коре.
Ушуйдир, гъарип, къана мен де озь усталыгъымны косьтерейим, деп къызгъа чызмачыкълар тикип башлай.
Эм тике, эм къокълачыкъкъа озь къызына сёйлеген масалларны айта.
Танъ аткъандже къызнынъ чызмачыкълары да азыр олалар.
Багъчасарайгъа энди барып чыкъаджакъларында дёртюнджи гедже башлана.
Бу сефер табиб невбетчилик япа.
Аркъадашлары керчектен де уста экенлер, бириси агъачны дюльбер къокълагъа чевирген, экинджиси кийиндирген, учюнджиси аякъларына чызма тиккен.
Къокъла санки джанлы, лякин джансыз.
Табиб къокъланы элине альш, бутюн бильген дуаларыны окъуй, куф-суф эте ве бакъса не корьсин, къокъланынъ башта башы къыбырдай, сонъ къоллары-аякълары арекетке келелер.
Табиб даа бир — энъ кучьлю дуасыны окъугъанда — къокъла тильге кире!
Онынъ татлы сесинден дюльгер, терзи ве аякъакъапчы да уяналар.
Къокъла оларгъа: — Саба шерифлеринъиз хайырлы олсун, агъалар.
Мени ясагъанынъыз, кийиндирип-къушандыргъанынъыз ичюн чокъ сагъ олунъыз.
Сизге, табиб агъам, мени тирильткенинъиз ичюн айрыджа тешеккюр! — дей.
Къокъла, достлар арз эткенлери киби эм хайтармагъа тюше, эм эски тюркюлерни йырлай, эм масал айта.
Бираз юрьгенлеринден сонъ достлар базаргъа да келип чыкъалар.
Оглериндеки тёшемелерге озьлери ясагъан шейлерни, урба ве аякъкъапларны тизелер, табибнинъ огюнде исе шифалы отлар ята.
Муштерилерни джельп этмек ичюн исе къокълачыкъны да ортагъа къоялар.
Тезден къокъланынъ этрафында базардакилернинъ эписи топлана.
Адамлар бойле муджизеден козьлерини узалмайлар.
Шакъамы я, агъач къокъла санки джанлы киби сёйлене, тюркю айта, ойнай!
Бу арада базаргъа ханнынъ везири де кельген экен ве эр кес мында не ичюн топлангъаныны бильмек ичюн якъынлаша.
Бойле муджизени хангъа да косьтермек кереклигини айта.
Ханнынъ балалары джанлы оюнджакъны корип, бабасына оны сатын алмасыны ялваралар.
Хан усталаргъа бир кисе алтын теклиф эте, амма араларындан энъ уйкенлери олгъан табиб мына не айта:
— Улу ве къудретли Хан азретлери!
Биз бу къокъланы сатып оламамыз, чюнки о да, бизим эвлядымыздыр.
Биз бу къокъланы сизинъ балаларынъызгъа бахшыш этемиз, амма бир шартымыз бар — онъа джансыз къокълагъа дегиль де, джанлы достларына бакъкъанлары киби мунасебетте олсунлар ки, о, эр кеске къуванч багъышласын!
Хан койлю усталаргъа чокъ пара ве бирер ат багъышлай.
Усталар мемнюн олып, койлерине къайталар.
Бирер къой сойып койдешлерини зияфетке давет этелер ве шу зияретте джанлы къокъла акъкъындаки аджайип вакъианы тариф этелер.
## Зораки йигитлик
Косе бай джайлавдан къайтаяткъанда оппадакътан бир девге расткеле.
«Къачсам — тутар, къоркъсам — ютар», деп тюшюне Косе бай.
Сонъ, «ольсем де, йигитчесине олейим» дей де, догъру девге къаршы бара.
Курешке азырлангъан олып, енълерини тирей де:
— Олян, езит огълу езит, бу ерлерде кезмеге менден къоркъмайсынъмы? — дей.
Дев, чибин киби олып корюнген бу Косенинъ макътанчакълыгъына къакъылдап куле.
Ойле бир куле ки, сесинден къаялар кочип кетелер.
Дев, Косе байны мыскъыллап:
— Джаным Косе, бу сеферине манъа токъунма, эгер бир даа янъылып, бу ерлерге тюшсем, мени парча-кесек этип ташларсынъ, — дей.
Косе бай юрекленип:
— Ёкъ, аман бермем, мына шимди гебертип ташларым, — дей.
Дев ялваргъандан олып:
— Этме Косе, мени аджымасанъ, бала-чагъамны аджы, яш къадынымны аджы, — дей.
Косенинъ юзьсюзлиги даа зияде арта.
— Къана, насыл бир олюм истейсинъ: богъайыммы, сояйыммы, ёкъса терекке асып къояйыммы? — дей.
Дев:
— Косе бай, мени богъгъандан, сойгъандан я да аскъандан санъа не файда?
Бельки мен сенинъ къолунъда олгъан джанымны сатын алырым? — деп сорай.
— Я озюнънинъ сасыкъ джанынъа не берирсинъ?
— Бир кубу алтын беририм, — дей дев. — Лякин алтыным сарайда тура.
Юр кетейик, баре бугунь менде мусафир олурсынъ.
Косе бай девнен кетмеге къоркъса да, алтындан вазгечамай ве девнинъ артына тюшип, сарайгъа бара.
Дев зияфет этип, софра доната: бир къач дане къызартылгъан къой, бир къач мети бекмез, май ве къатыкъ къоя.
Косе бай бир кесек къой этинен кифаеленип, софрадан чекиле.
Дев тааджипленип:
— Буюрса, ёкъса ашымызны бегенмединъми? — деп сорай.
Косе къопайлыгъына барып:
— Мен дев эти ашап алышкъаным, — дей. — Балачыкъларынъдан бирини соймаз экенсинъми?
Дев, Косе байдан керчектен де къоркъып башлай.
«Шуны тез-тез савуштырып йибермек керек», — деп тюшюне.
Экинджи куню дев Косе байгъа:
— Дагъдан бир юк агъач кетирсе! — дей.
Косе бай девнинъ агъач ташыгъан узундан-узун сыджымыны алып, одунгъа кете.
Сыджымнен дагъны сарып ала ве йипнинъ эки уджуны къолуна тутып, тюшюнджеге дала.
Бу арада келип къалгъан дев:
— Косе бай, сиз не япасыз шу? — деп сорай.
Косе:
— Не япасынъ дегенинъ не я? — деп джеваплана. — Дагъны сенинъ эвинъ огюне кочюрмек истейим. Эр кунь агъач ташып отурмакъ керек олмаз.
Дев, олян бу Косе керчектен де пек кучьлю экен, деп тюшюне.
— Керекмей, керекмей, Косе бай, мен озюм бир юк агъач алып барырым, — дей де, бир юк одун юкленип, эвине алып бара.
Бундан сонъ дев, Косе байны сувгъа йибере.
— Барып бир сакъа сув кетир, — дей.
Девнинъ сакъасы юз къопкъа сув ала экен.
Косе бай сакъаны корьгенинен шашып къала: бунъа инсан кучю етерми, деп тюшюне.
Сонъ къуюгъа бара, къолуна пычакъ алып, къуюнынъ тюбюне тюше ве онынъ кенарларыны пычагъынен оймагъа башлай.
Бу арада келип къалгъан дев Косе байны къую тюбюнде корип:
— Косе бай, къую тюбюнде сиз не япасынъыз шу? — деп сорай.
— Не япасынъ дегенинъ не я? — дей Косе. — Къуюны чыкъарып, сенинъ эвинъе алып бармакъ истейим. Эр кунь сув ташып отурмазсынъ.
Дев, Коседен къуртулманынъ чаресини къыдырып, тюшюне.
— Керекмей, керекмей. Косе бай, мен озюм бир сакъа сув алып барырым, — дей де, бир сакъа сувны сартына урып, эвине алып бара.
Дев, Коседен къуртулманынъ чаресини къыдырып, бир кунь акъшам къадынына шойле дей:
— Сен, апакъай, къыркъ къопкъалыкъ къазанда сув къайнат.
Косе бай юкълагъанда онынъ устюне тёкермиз.
Бу сёзлерни эшиткен Косе, тёшек ичине девнинъ туз дёгген келисини къоя, оны ёргъаннен сара, озю исе тавангъа чыкъып ята.
Гедженинъ дер маалинде дев къыркъ къопкъалыкъ къазанны къулакъларындан тутып, тёшекнинъ устюне авдарып тёке.
«Ана, бу къоркъунчлы адамдан да къуртулдым», — деп къувана.
Къувана амма, саба бакъса не корьсин, Косе бай азбарда кезине.
— Косе бай, арув юкъладынъызмы? — деп сорай Дев.
— Сагъ олунъыз, тёшегим пек джыллы эди, — дей Косе.
Бу бешареттен яманлыкънен къуртуламазсынъ, дуйып, къалса, тирилей джанынъны алыр, эйиси оны яхшылыкънен башымдан савуштырайым, дей дев.
— Косе бай, манъа чокъ эйиликлер яптынъыз, энди сагълыкълашув куню кельди, ишандыргъан алтынларымны алынъыз да, эвинъизге кетинъиз.
Дев Косеге бир кубу алтын бере.
Бере амма, Косе бу алтынны насыл котерсин?
Косе, алтын толу кубуны сарай огюне чыкъара.
Сонъ бир шейлер тюшюнген киби, кокке бакъа, этрафына бакъа.
Буны корьген дев:
— Косе бай, неге бакъып турасынъыз, алтынны алгъан сонъ эвинъизге къайтып кетмелисиз! — дей.
Косе:
— Энди бу алтынны ташып юрейимми? — деп джеваплана. — Кокке бакъкъанымнынъ себеби, бу алтынларнен айны урайыммы, ёкъса кунешни шыпыртайыммы, деп тюшюнем, — дей. — Этрафыма бакъып тургъанымнынъ себеби, бу алтынларны фырлатып эвиме тюшюрмектир.
Дев Косенинъ мерамындан пек къоркъкъанындан:
— Этме, эйлеме, Косе бай, — деп ялвармагъа башлай. — Ай гедже бизим чырагъымыздыр, кунеш де куньдюзлери шамымыздыр.
Сен оларны урсанъ, биз айсыз, кунешсиз не япармыз?
Алтынларны сенинъ эвинъе мен озюм алып барайым.
Косе:
— Барсын, шай олсун! — дей. — Амма мен джаяв юрмеге алышкъан адам дегилим, мени де сыртынъа алырсынъ.
Дев, Коседен къуртулмакъ ичюн эр шейге разы ола.
Ёлгъа чыкъалар.
Косенинъ агъырлыгъы девге бир чибин къадар да олып корюнмей.
— Косе бай, сизнинъ бу къадар енгиль олманъызнынъ себеби недир?
Косе:
— Агъырлыгъымны озь элиме алдым, онынъ ичюн шай, — дей.
Сонъ, къушагъы арасындан пычагъыны чыкъарып, девнинъ аркъасына санчмагъа башлай.
Дев, сыртыны къамбыратаберип:
— Косе бай, агъырлыгъынъызны алынъыз, белимни сындыраятырсынъыз! — деп багъыра.
Насыл да олса, Косенинъ эвине якъынлашалар.
— Мен сенинъ эвинъде мусафир олдым, энди невбет санъа кельди, бир къач кунь къалып, къонакъ олурсынъ даа, — дей.
— Олсам олурым даа, — дей дев.
— Айса бу ерде бираз токътап тур, мусафир келеджегини къадыныма айтайым, эвни джыйыштырсын, бир къач къой къавурсын.
Косе эвине келип кире, дёрт огълуны эвнинъ дёрт кошесине багълап къоя ве балаларынен къадынына меселенинъ асылыны анълата.
Сонъ, девни эвге чагъырмагъа кете.
— Юрюнъиз, аш азыр, бираз къапынайыкъ, — дей.
Косе бейнен дев эвге келип киргенлеринен Косенинъ огъуллары:
— Баба, бизни чезип ёлла, дев кельди, биз дев эти ашамакъ истеймиз! — деп яйгъара къопаралар.
Дев къоркъусындан «уф» деп теренден кокюс кечире.
Девнинъ агъызындан чыкъкъан ель Косени бир чырпы парчачыгъы киби, долапкъа котерип ата.
Буны корьген дев тааджипленип:
— Косе бай, долапта не арайсынъыз? — деп сорай.
Косе:
— Не арайым, дев сойгъан балабан бир пычагъым бар эди, къайда маразда къалды бельмем, тапамайым, — деп джеваплана.
Бу арада Косенинъ къадыны пейда олып:
— Акъай, акъшамлыкъ къайсы бир девнинъ башыны асаджакъмыз: арандакиси пек къарт, бельки эвдеки девнинъ башыны асармыз? — деп сорай.
Косе:
— Барсын ойле олсун, — дей. — Мына шимди эвдеки девнинъ башыны кесип, санъа беририм.
Бу сёзлерни эшиткен дев, аман къапыдан сыптырылып къачып кете.
Кете, кете, бир тилькиге расткеле.
Башына келип кечкенлерни бирер-бирер онъа айта.
— Мусафир этеджек олып, аз къалды джаныма етеджек эди, — дей.
Тильки, балабан девнинъ кучюджик Коседен бу къадар къоркъкъанына шашып:
— Эй, дев агъам, пек абаза бир айван экенсинъиз де! — дей. — Энди Коседен къоркъкъан дев олурмы?
Мен дев олмасам да, Коседен къоркъмайым, эр гедже кумесине далып, тавукъ этинен кейфленем.
Юрюнъиз, берабер барайыкъ, сен Косени ашарсынъ, тавукъларнынъ акъкъындан мен келирим.
Косе, девнен берабер келеяткъан тилькини корип:
— Аферин санъа тильки эфенди,— дей. — Бу къачакъны да якъалагъансынъ.
Сенинъ кетирген девлеринънинъ сайысыны унуттым: бу он биринджисими, он экинджисими?
Айды, не де олса, сонъ эсаплашырмыз.
Къана, девни якъын кетир де, башыны кесип алайыкъ, къазан бошуна къайнамасын.
Бу сёзлерни эшиткен дев, артына бакъмадан, табана къувет берип, къачып кете.
## Чалгъыджы Селим
Бир заманда бар экен, бир заманда ёкъ экен, узакъ бир мемлекетте Селим адлы чалгъыджы бар экен.
Онынъ йырларыны эшиткен къартлар, инсангъа бойле тылсымлы сес бинъ йылда бир кере бериле, дей экенлер.
Йырджы Селим акъкъындаки шан-шурет чокъ мемлекетлерге ете.
Йырджыны динълемек ичюн энъ узакъ шеэрлерден, энъ кучюк койлерден келелер.
Йырджынынъ узурына кельген эр бир инсан онъа бахшыш кетирмекни озь боюн борджу, деп сая.
Кимдир сыджакъ пите, кимдир сапсары юзюм салкъымлары, дигерлери пенир тёгереги, даа биревлери озь къолларынен ясагъан шейлерни кетире.
Онъа хаста, алсыз, меджалсыз, ёкъсузлыкътан хорлангъан алда кельген адамлар къайткъанда къальплеринде ишанч, умют, кучь-къувет дуйгъуларыны алып кетелер.
Куньлернинъ биринде Селимни падиша сарайына чагъыртып, онъа сарай йырджысы олмакъны, сарайда яшап эр кунь падиша ве онынъ якъынларыны озь йырларынен хош этмекни теклиф этелер.
Лякин Селим шан-шурет ве байлыкъны ред эте.
Онынъ йырлары тек задекян ве байларгъа керек олмагъаныны биле...
О куньден сонъ падишанынъ якъынлары, алидженапларынынъ табилери падишанынъ сарайына нисбетен йырджыгъа сыкъ баралар, деп шикяетленелер.
Къомшу мемлекетлер исе, сизинъ девлетинъизде биринджи шахыс падиша дегиль де.
Селим адлы чалгъыджы экен, дейлер.
Бу адам пек магърурланып, падишанынъ сайгъысыны ред этерек, авам халкъ ве чешит факъыр-фукъарелернинъ сайгъы-итибарыны устюн коре эмиш, дейлер...
Тамчы ташны тешер, деп нафиле айтмагъанлар.
Падиша озь якъынларынынъ ифтираларыны чокъ динълей.
Онынъ сёзюне бойсунмагъан йырджыгъа къаршы ишанчсызлыкъ ве нефрети кунь сайын арта.
Къаранлыкъ геджелернинъ биринде падишанынъ хызметкярлары йырджыны якъалайлар, онынъ севимли сазыны урып парча-кесек этелер, озюни исе юксек дагъларгъа алып барып, инсан кирмейджек къавий къалеге къапайлар.
Сакъчылар ве хызметкярлар Селимнинъ йырларыны динълеп, оны таш уджейреден чыкъармасынлар дие, падиша оларнынъ эписининъ къулакъларыны тешмекни эмир эте.
О йылы гедже кокю узеринде парылдагъан узун къуйрукълы янгъан йылдыз пейда ола.
Падишанынъ якъынлары, халкънынъ гъадабына огърамамакъ макъсадынен, янгъан йылдызнынъ укюмдары намлы йырджынынъ йырларыны динълемек ичюн оны алып къачкъан, деген лафлар даркъаталар.
Халкъ бу ошеклерге инана.
Йырджы таш чувалынынъ ичинде янъгъыз къалып, чешит къурт, къуш, сычанларны бакъа, озюне алыштыра.
О, оларнен озюнинъ бир парча отьмегинен пайлаша, оларнен лаф эте, оларгъа озь йырларыны йырлай.
Куньлернинъ биринде, дагъларда котерильген шиддетли ель къалеге бир оба чешит урлукъ алып келе.
Кунеш къыздырып, дагълардан ирмачыкълар акъып башлагъан кунешли баарь кельгенинен.
Селим къале дивары янындаки ерни къаза, топлагъан урлукъларыны сачып, сувара.
Олар тез чыкъмасы ичюн, эр кунь мында келип, озь йырларыны йырлай.
Масалларда олгъаны киби, ешерген экинлер кунь дегиль, саат сайын осип, аджайип чечек ве тереклерге чевирилелер.
Бир йылдан сонъ тереклер мейва берип башлайлар.
Йырджы къулакълары эшитмей, индемей къалгъан сакъчы ве хызметкярларны сыйлай.
Тереклернинъ арасында къыйыш-къунъгъур сакъат бир терек де ола.
Онынъ ашагъы къысмында къабакъ къадар къатты бир шишик пейда олып, ондан догъру индже пытакъ осип чыкъа.
Селим, бу худжур терекни чыкъармакъ керек, деп тюшюне.
О, чапасыны алып терекнинъ янына да бара, онъа якъынлашкъанда севимли сазынынъ нагъмелерини эшите...
Эр кереси.
Селим сакъат терекке якъынлашкъанда, саз теллерининъ яваштан эшитильген назик сеси янъгъырап башлай...
Кузьнинъ сонъунда тереклер япракъларыны тёкип къышлыкъ юкъугъа далгъанда, йырджы сакъат терекни кесе.
О, бутюн къыш, къол къавуштырмай чалыша ве, ниает, теректен саз ясай.
Йырджы сазны сакъчы ве хызметкярларгъа корьсете.
Олар теллери олмагъан чалгъы алетине бакъаракъ, къарт махбюс олардан не истегенини анълайлар.
Сакъчылар Селимге тель кетирелер, о, сазнынъ теллерини чектирип, оларны черткенинен, этрафны тылсымлы нагъмелер сарып алалар.
Селим йырлап башлай.
Селим адамларнынъ черелери джанлангъаныны, музыка седаларына тараф созулгъанларыны, оларнынъ козьлеринде атешчиклер янгъаныны коре.
Бу ань муджизе юзь бере!
Сагъыр сакъчы ве хызметкярлар эшитип башлайлар!
Тезден къалеге, падиша ольди ве къарт йырджы адамларнынъ янына къайта биле, деген хабер келе.
Селим чокътан бекленильген хаберге ойле къувана, ойле эеджанлана ки, сабасына кунеш нурларынен айдынлангъан ода ерине зораки белли олгъан пенджерени коре.
Йырджы сокъурлангъаныны анълай.
О, къарт ве аджиз олгъаныны анълай.
Таш чувал ичинде пек чокъ вакъыт кечирди де.
О, анда, дагълар артында, тувгъан шеэринде оны кимсе хатырламай, сой-акърабалары, эш-достларынынъ эписи бу фани дюньяны терк эттилер, деп тюшюне.
Эр шейни анълагъан къарт къаледе къалмакъ къарарына келе.
Селим бу дюньяда онынъ сайылы куньлери къалгъаныны, Алла-Тааля оны озь узурына чагъыргъаныны сезе.
Бу заман о, кеченлерде торун корьген хызметкярны чагъырып, огъланчыкъ келеджекте мешур чалгъыджы оладжагъыны айта ве озюнинъ сазыны онъа багъышлай.
Хызметкяр йырджынынъ айткъанларына инана ве торуны бираз оськен сонъ оны шеэрнинъ энъ белли чалгъыджысына алып бара.
Бутюн омюр топлагъан байлыгъыны оджагъа берип, огъланчыкъны саз чалмагъа огретмесини риджа эте.
Арадан бир йыл кече.
Оджа огъланчыкъны эвлерине алып келе ве къартбабасына энди чалгъыджылыкъ санатында онынъ озю биле огъланчыкъкъа етип оламагъаныны айта.
Къарт оджанынъ айткъанларыны динълеп, эски сандыкънынъ агъыр къапагъыны ача ве андан мешур Селимнинъ сазыны чыкъара.
Огъланчыкъ сазнынъ тюшкен теллерини тарттырып, назик къолларыннен оларны черте, шу ань тылсымлы нагъме седалары янъгъырай.
Эвде, азбарда, сокъакъта олгъанларнынъ эписи яш чалгъыджыны динълемек ичюн чапып келе.
Адамлар нефес алмагъа къоркъып саз нагъмелерини динълейлер, оларнынъ козьлеринден яшлар акъмакъта, олар санки кимнинъдир къара язылы такъдирини хатырламакъталар...
Арадан бир къач йыл кече.
Яш чалгъыджы акъкъында шан-шурет энъ узакъ шеэр ве койлерге етип бара.
Инсанлар сазнынъ аджайип нагъмелерини динълемеге келип, къальплеринде парлакъ келеджекке ишанч ве умютнен къайталар.
Чалгъыджыгъа Селим адыны ким ве не вакъыт бергенини кимсе хатырламай.
Онынъ ады эр вакъыт чалгъыджы Селим олгъанына эр кес эмин.
## ЧАРШЕМБЕ
Отуз эфсанеси
Гъарип Сеит-Ягъя.
Мен онынъ бурюшик, мераметли чересини, агъарып башлагъан сакъалыны, букюльген кевдесини ве, дерсинъ териси олмаса, кемиклери тёкюлип кетеджек киби, акъылгъа ятмагъан арыкълыгъыны аля хатырлайым.
Бала экенде онынъ багъы янындан кечеяткъанда, о мени янына чaгъыра ве энъ балабан башлы татлы юзюм бере эди.
Сонъ озюнинъ кедерли йырчыгъыны: «Чаршембе-Чаршембе», — деп йырлап башлай эди.
О Чаршембе йырыны ничюн йырлагъаныны коюмизде эр кес биле эди.
Чокътан акълыны шашыргъан гъарип Сеит-Ягъя.
Онынъ бизим коюмизге не вакъыт кельгенини кимсе хатырлап оламай.
Лякин онда бир худжурлыкъ олгъаныны эр кес дуя эди.
О, эр вакъыт ишнен мешгъуль ола, къавеханеге кирмей.
Лякин онынъле якъынджа мунасебетте олгъанларнынъ чокъусы Сеит-Ягъяны севмей эдилер.
Юзьбашы Абляз Сеит-Ягъяны корьсе, терс чевириле, чюнки тизеси оледжекте юкъары маалледе копеклер насыл улугъаныны къавеханеде айткъанда, Сеит-Ягъя сесини котерип:
— Энъ акъыллысыны юзьбашы этип сайлай эдилер, — деди.
Муртазанынъ аты ольдю.
Оны хайырлайлар.
Алла джангъа дегиль де, малгъа бергенине севинелер.
Озюнинъ ерине атыны алды, дей халкъ.
Сеит-Ягъя исе озь башына сомурдана:
— Алланынъ башкъа иши ёкъ экен, сизинънен огърашаджакъ отураджакъ.
Якъында отьмек де пиширип берир.
Молла башыны саллай:
— Иш феналыкънен битеджек, гъалиба, бу адам не сёйлегенини озю де бильмей...
Джума куню къартлар джамиге кетеяткъанда, Сеит-Ягъяны да чагъырдылар.
О кулюмсиреди:
— Барынъыз, барынъыз, мен башкъа куню...
— Алы фена, — дедилер къартлар, — Алла онынъ акълыны бир тамам алгъан.
Ондан сонъра Сеит-Ягъядан кими сакъынды, кими къоркъты.
Энди эвленмеге вакъыт кельди, кимсе къызыны бермей.
Сеит-Ягъя эвинде хызмет этип юрген къадын койдешлерининъ онъа нисбетен олгъан мунасебетини яхшы анълай.
Шунынъ ичюн де тул бир къадынчыкъны къудалыкъ этмеге истей.
Сеит-Ягъя разы олды.
— Къазанлы олса да, къадындыр.
Меним ичюн фаркъы ёкъ.
Къудалыкъ япынъыз, — деди о саибесине.
Акъшам къаранлыгъы тюшкен сонъ исе тул къадынчыкънынъ эвине ёл алды.
Къадын босагъада сакъыз чайнап отура эди.
Сеит-Ягъя онъа дикъкъатле бакъты.
«Дюльбер амма...»
— Къаранлыкъ къоюргъан сонъ, багъымызгъа кель, — деди.
Эвине къайтты.
Сеит-Ягъя бу гедже сабагъадже юкъламады.
Тул къадынчыкъ да юкълап оламады.
Эп тёшеги ичинде айланды, ястыгъы сыджакълыкъ эте.
Этрафта сеслер тынгъан сонъ, шалына сарынды, джевиз тереги тюбюне барып бекледи.
— Санъа къуда йибереджегим, манъа акъайгъа чыкъарсынъмы? — деп сорады Сеит-Ягъя.
Къадынчыкъ тюшюнджеге далды.
«Серсемге акъайгъа барды деп, кульмезлерми?..»
Амма Сеит-Ягъя къадынны охшамагъа да бильди, онъа джевизли пахлава берди, къулагъына гузель сёзчиклер фысылдады.
Тул къадынчыкъ хошнут алда кулюмсиреди.
— Санъа барырым, — деди.
Шу куньден сонъ Сеит-Ягъя багъда даа да яхшы чалышты.
Хошнут алда озюнинъ йырыны сызгъыра эди.
Саибеси:
— Бир сёзге кельдилер, гъалиба, — деп тюшюнди.
Джума куньлери эр кес раатлангъанда, Сеит-Ягъя аран ясамагъа тутунды.
— Сыгъыр сатын алсанъ, пичен меселеси не оладжакъ, — деп сорады саибеси.
— Юланчыкъта чаларым.
— Сен шаштынъмы не?
Чюнки Юланчыкъ насыл ер олгъаныны эр кес биле эди.
Адамлар онъа Йылан ювасы дейлер.
Къамышлар ичинде балабан бир йылан яшай, о алкъаланып яткъанда пичен обасыны анъдыра.
Кеткенде исе онынъ артына етильмей.
Догърусыны айтаджакъ олсакъ, оны чокътан кимлердир ольдюрдилер.
Лякин онынъ балачыкълары къалгъанлар.
Олар джинлерге чевирильгенлер.
Шунынъ ичюн де анда кимсе бармай экен.
Лякин Сеит-Ягъя бир шейден къоркъмай.
— Юланчыкъта, йыланлар да, джинлер де, бир шей ёкъ, — дей.
— Айса бар, пиченинъни чалабер, серсем!..
Сеит-Ягъя ойле де япты.
Юланчыкъкъа ёл алды.
Адамлар бармагъанлары ичюн, анда пичен пек чокъ эди.
Сеит-Ягъя ишке башлады.
Адым сайын чалгъы тюбюнден тавшанчыкълар чыкъып къача эдилер.
Пичен чалып битирген сонъ, мында тавшан авына келирим, деп тюшюнди Сеит-Ягъя.
Бу вакъыт озюнден бираз авлакъта, юксекликте, къуйругъыны тёпеге котерген алда, кетеяткъан къара копекни корьди.
Копек улуды.
Сеит-Ягъя мыскъыллады.
— Улу, улу, улумагъа мен де билем, — деди.
Кокни къара булут къаплады, о кунешни къапатты, орталыкъ къаранлыкълашты.
Сеит-Ягъя раатланмагъа ниетленди, ахлап терегине таянды.
«Тавшанларны авласам терисинден къадыныма тон тиктиририм.
Кьушларны да авларым, оларны саибеме алып барсам, манъа той япмагъа ярдым этер...»
Сеит-Ягъя юкълап къалды.
Бу вакъыт тозлу рузгяр котерильди, о, ач копекдай улуды.
Сеит-Ягъянынъ пиченлерини дагъытты, о якъ бу якъ савурды.
Узакъта бир айваннынъ титис сеси эшитильди.
Сеит-Ягъя козьлерини ачты, дешетленди, еринде къатып къалды.
Усьтюне джин тою бастырып кельмекте эди.
Огьде инсан башлы учь къамбур серке къамыштан ясалгъан къавалларыны чалып кельмектелер.
Оларнынъ артындан бурма бойнузлы къарт теке давул чала.
Сюрюнен къара текелер пейдаландылар.
Оларнынъ арасында, деве усьтюнде, Сеит-Ягъянынъ севимлиси кельмекте.
Сеит-Ягъя онъа тараф чевирильди, севимлиси девенинъ орькечи артына сакъланды.
Къамышлыкълар ичинде чипчелер чыйкъылдадылар, орталыкъкъа яйылдылар.
Сеит-Ягъянынъ козьлерине къаранлыкъ чёкти.
Сонъундан о тек бир шейни хатырлап олды.
О алекетнинъ артындан кичкене, къамбур, бешарет бир адамчыкъ чапмакъта: «Чаршембе, чаршембе!..» — деп йырламакъта эди.
Бир тамам шашмалагъан Сеит-Ягъя ашыкъ-аджеле койге къайтты, лякин озюнинъ севимлисини тапып оламады.
Сеит-Ягъя бу вакъиадан сонъ даа чокъ йыллар яшады.
Бутюн вакъыт багъда чалышты.
Койге ялынъыз джума куньлери келе ве адамлардан севимлисини сорай эди.
О, бир кунь эр кеснинъ янында молланынъ огюнде тиз чёкти де:
— Санъа ялварам, джуманы чаршембе яп — севимлимни тапайым, — деди.
Молла тааджипли бакъты.
Адамлар сустылар.
Сеит-Ягъя багъгъа кедерли, къамбурайгъан алда къайтаркен яныкълы сеснен: «Чаршембе, чаршембе!..» — деп йырлап башлады.
## ЧАТАЛКЪАЯ ДЖИВАРЫНДАКИ ЧЕШМЕ
Алупка ве Мисхорнынъ ортасындан — дагъдан акъып кельген Хастабаш озенининъ ялысында бир къарт озь къартийинен берабер яшай экенлер.
Эвлери пек харабе алгъа кельген.
Эльбет, къарт энди докъсан яшында, къартий исе сексен яшында экен.
Оларнынъ балалары озь бахтларыны арап, энди чокътан дюнья бойлап даркъалгъанлар.
Кучюк азбарда етишкен зарзават ве багьча емишлери къартларны йыл бою бакъкъанлар.
Къарт олюми эп якъынлашкъаныны дуя.
Экиси де озь олюмликлери акъкъында тюшюнелер, къасеветленелер.
Куньлернинъ биринде къарт ормангьа барып, одун кесмеге ве оны Алупка базарына алып барып сатмагъа, дженазе ичюн керек шейлерни алмагъа къарар бере.
Бойлеликле, белине аркъанны багълай, элине балтасыны алып, ёлгъа чыкъа.
Яваш кете, сонъ отурып раатлана ве, ниает, Чаталкъаягъа барып чыкъа.
Баягъы одун топлагъан сонъ, оларны багълап, ашагъы энип башлай.
Сувы Хастабаш озенине акъып тюшкен чешмелернинъ бирине барып ете.
Сыджакъ ава ве ёргъунлыкъ къартны такъаттан кесе.
Бираз ал алмакъ ичюн одуныны ерге ташлай ве чешмеден сув иче.
Козьлери юкъу чеке, бир кенарчыкъта отура, юкълап къала.
О уянгъанда кунеш энди батыгъа догърулгъан, къонаята.
Къарт теляшлана, эвге ашыкъа.
Одунны кене сыртына ата ве, адети узьре, озь-озюнен сёйлене-сёйлене кете.
— Одун аз алгъаным, юкюм енгиль, эки кере зияде алмакъ мумкюн эди, — дей озь башына.
Къартнынъ кеч къалгъанына теляшлангъан къартий оны араштырып, орман бетке кете.
Ёлда сыртына одун юклю адамны коре.
— Балам, орманда бир къарт адамны расткетирмединъми? — деп сорай.
— О да насыл бала, козьлеринъ корьмейми ёкъса, къартий, мени танымайсынъмы?...
— Къартийнинъ устюнден кульме, сен де къарт олурсынъ.
Меним акъайым да етмиш йыл эвельси сенинъ киби бир яш эди.
Къарт ишнинъ асылыны анълады.
Демек, о бугунь сувны бир заманларда дедесинден эшиткен чешмеден ичип, яшаргъан.
Эльбет, къартий де деръал шу чешмеден сув ичмек керек.
Къарт онъа бу чешменинъ не ерде олгъаныны анълатты, озю исе эвге ашыкъты.
Чюнки эвде озю япаджакъ ишлерни хатырлады.
Ишке берилип, орталыкъны къаранлыкъ баскъаныны дуймай къалды.
Акъылына аман къартий тюшти.
Чапа-чапа дагъгъа кетти.
Бир къач дакъкъа ичинде бир къач саатлик ёлны кечти.
Амма чешме башында кимсе ёкъ эди.
Къартийини чокъ араштырды.
Шашмалап тургъанда, чалылар арасында бир баланынъ агълавыны эшитти.
Баланы элине алып, эвине къайтты.
Эртеси куню баланы бакъса, о къартийнинъ чул-чубурына сарылгъан.
Демек, къартий яшармагъа тырышкъан ве къарарыны къачыргъан, шифалы сувны пек чокъ ичкен.
Нетиджеде яшармакъ дегиль де, къундакъ баласына чевирильген.
## Чобан огълу
Бир заманда бар экен, бир заманда ёкъ экен, бир падишанынъ учь къызы бар экен.
Бир кунь падишагъа везири учь къавун кетире.
— Падиша азретлери! — дей везир. — Чобатар къавун пишкен, шыралангъан, оны кечиктирмей ашамакъ керек.
Бу махсуллар вакътында орькенден узюлип, ашалмаса, тургъан еринден солып, бурюшип къалырлар.
— Не демек истейсинъ?
Фикиринъни ачыкъ айт! — дей падиша.
— Сизинъ учь къызынъыз бар, падиша азретлери.
Уйкени чагъына кельди.
Оны эвлендирмек керек.
Сонъ ортанджысынынъ, даа сонъра кучюгининъ тоюны япмалы.
Падиша бунъа разы олгъан сонъ, деллял онынъ ферманыны бутюн мемлекетке бильдирген:
«Эй, адамлар, сонъундан, эшитмедим деменъиз.
Падишалыкънынъ эр бир сакини падиша къызларынынъ сарайы огюнден кечмеси эмир этиле. Падишанынъ уйкен къызы кимни алтын топнен урса, о йигит падишанынъ киеви оладжакътыр!»
Бойледже, падишанынъ уйкен къызы алтын топнен ургъан йигитке нишанланып, къыркъ кунь, къыркъ гедже той этип, эрге чыкъа.
Олар дост-муаббет яшайлар.
Невбет ортанджы къызына келе.
О да аптеси киби, бегенген йигитини топнен ура.
Оларнынъ тойларыны да япып, эки генчни бири-биринен къавуштыралар.
Вакъыт кечтикче падишанынъ кучюк къызы да чагъына ете.
Кене деллял багъыртыла.
Сарай огюнден мемлекетнинъ бутюн эалиси кече.
Лякин къыз ич кимсени бегенмей.
— Бу насыл олды?
Ёкъса сарай огюнден кечмегенлер къалдымы, — дей падиша.
— Къаз кумесини темизлеген тазбаш огълан къалды, — дейлер.
О да эмир муджиби, сарай огюнден кечеяткъанда, падишанынъ кучюк къызы таз огъланынъ башына алтын топнен ура.
Буны шу саат падишагъа бильдирелер.
Падиша тааджиплене ве:
— Олмайджакъ шей, къызым янълышкъандыр.
Падишалыкънынъ бутюн эалиси бир кере даа сарай огюнден кечирильсин! — деп эмир бере.
Лякин экинджи кересинде де, падишагъа, къызы топнен таз огъланны ургъаныны айталар.
Баба къызыны узурына чагъыртып:
— Сен озюнъе кимни ляйыкъ корьдинъ, къомшу мемлекетлернинъ падишалары мени куледжеклерини, акъаретлейджеклерини тюшюнмединъми? — дей.
— Такъдир ойле экен, баба.
Меним борджум таби олмакъ, — дей къызы.
— Такъдирге баш эгмек истесенъ, бар къаз кумесине.
Санъа той япмам, джиез бермем! — дей падиша.
— Сагълыкънен къалынъыз, баба! — дей къыз ве башкъа бир сёз айтмадан, сарайдан чыкъып кете.
Кунеш дагълар артына сакълангъан сонъ «тазбаш огълан» башындаки ишкенбени чыкъарып, дюльдюлине минип, байырлар этегинде, гуль багъчалар четинде джесаретликлер косьтере.
Буны дефаларджа сейир эткен къыз, къоркъу бильмез йигитнинъ гурь сия сачларыны, далфидан боюны бегенген, онъа гизлиден севда олгъан экен.
— Мен кельдим, — дей къыз араба къапы огюнде токътап.
— Бабам той япмайджакъ, джиез бермейджек.
Къабул этсенъ, апайынъ олурым!
— Ичери киринъиз.
Ляйыкъ корьсенъиз, сизни апайым этип алмагъа разым,— дей огълан.
Къыз, йигитнинъ дегенине коне ве ичериге кире.
Арадан азмы кече, чокъмы кече, куньлернинъ биринде къомшу къыралдан бу падишалыкъкъа дженк илян этильгени акъкъында хабер келе.
Падиша аскерлерини дженкке азырлай.
Эки киеви де дженкке кетмек тедаригини корелер.
«Тазбаш огълан» апайына:
— Барып бабанъа айт, манъа, дженкке кетмек ичюн бир ат берсин, — дей.
Къыз бабасына келип, къоджасынынъ истегини бильдире.
— Анда, эски аранда, къарт мали оладжакъ.
Оны алсын да, къайда истесе анда кетсин! — дей падиша.
Йигит къарт малиге минип, ёней ве ёлда бир батакълыкъ ичинде аселет батып къала.
Падишанынъ киевлери ве аскерлери онынъ янындан куле-куле кечип кетелер.
О исе, орман ичинде сакълы тургъан дюльдюлине атланып, учурымлы бир юксекликтен урушны сейир эте.
Падишанынъ аскерлери кери чекип, магълюбиетке огърайджакъ бир вакъытта, дженк мейданында учар ат устюнде бельгисиз бир йигит пейда ола.
О, падиша аскерлерини кериде къалдырып, къырал аскерлерини сагъына-солына къакъыштырып, къырып башлай.
Тап сонъунда душман аскерлери уруш мейданындан къачмагъа меджбур олалар.
Падиша: «Эшкъ олсун пельвангъа.
Учь киевим олгъандже, бир дане бойле огълум олгъан олса эди», — деп тюшюне.
Падишагъа, пельван сол элинден яралангъаныны бильдирелер.
О, пельваннынъ ярасыны багъламакъ ичюн озь пошусыны берип йибере.
Падиша гъалебе къазанып, аскерлеринен берабер къайтаяткъанда, «Тазбаш огълан батакълыкъ ичинден чыкъалмай, салланып тургъаныны коре.
Падиша, онынъ уйкен киевлери, аскерлер огъланны мыскъыллап, чешит куфюр сёзлернен акъаретлеп, онынъ янындан куле-куле кечип кетелер.
Йигит къаз кумесине къайтып кельген сонъ, эки кунь турмадан юкълай.
Къарысы, онынъ джебинден корюнип тургъан, бабасынынъ пошусыны таный ве пошуны догъру сарайгъа, бабасына алып бара да:
— Мынавы пошунъызны акъайымнынъ джебинден таптым, — дей,
Падиша айретте къала:
— Бу насыл ола я?
Къана, тез ол, акъайынъны чагъыр, мында кельсин! — дей.
Къары-къоджа падиша узурына келелер.
— Бу пошуны сен кимден алдынъ? — деп сорай падиша «Тазбаш» киевинден.
— Кимседен.
Дженкте сол элимден яраландым.
О вакъытта кимдир кетирип багълады, — дей киеви.
— Сол элинънинъ ярасыны косьтерчи!
Ишнинъ асылына анълагъан падиша:
— Сен озюнъ ким оласынъ? — деп сорай.
— Темиркъая чобаннынъ огълу Бектемир олам, дей огълан.
— Аферин бабанъа.
Мемлекетке садыкъ йигит тербиелеген.
Тиле мурадынъны, джанынъ не истей? — дей падиша.
— Бизге ич бир шей керекмей.
Бизим зенгинлигимиз, бири-биримизге олгъан севгимиздир, — дей йигит.
Падишанынъ текрар талабына джевап оларакъ:
— Ойле исе, падишалыкъта зулумлыкъ ёкъ этилип, эр ким мусавий укъукъта яшамасыны истерим.
Истегим будыр, — дей Бектемир.
Падиша йигитнинъ истегини ерине кетирмеге сёз берген.
Аякин, сёзюне садыкъ падишалар ялынъыз масалларда олгъан, дейлер.
## ЧОРАБАТЫР
Сиз айт дейсиз бизлерге,
Биз айтайыкъ сизлерге,
Не берирсиз бизлерге?
Екмеге берсенъ, деве бер,
Савмагъа берсенъ, бие бер,
Салкъын тюшмей сувалмаз.
Чоранынъ бабасы Нарик, Нарикнинъ агъасы Арик фукъарелерден олалар.
Анадан, бабадан оксюз къалалар.
«Айды, джалчы кетейик», — дейлер.
Кетелер де, бир хангъа баралар.
Арик онъа джалчы джуре.
Нарик де башкъа бир хангъа кете.
Нарик хангъа джалчы джуреджекте, хан эфенди:
— Санъа бир къыймет кесейик, эр йыл шу къыйметнен джурерсинъ, — дей.
Нарик:
— Манъа къыймет кесюв керекмез, ханым, 25 яшыма кельгендже джурерим, лякин 25 яшыма кельген сонъ, джылкъынъ ичинден сайлап бир ат алырым, — дей. — Онъа да кумюшлеп алет кесерсинъ, — дей. — Деген еримден де, бир къыз алып берирсинъ, — дей.
Нарик 25 яшына кельгендже джуре.
Хан эфенди:
— Ана, Нарик, энди 25 яшынъа кельгендже джурдинъ, энди шу аладжагъынъны ал, — дей.
Ханнынъ джылкъысыны айдап кетирелер, авлагъа къапайлар.
Нарик билегини тиреп, джылкъысыны айдап кетирелер, авлагъа къапайлар.
Нарик билегини тиреп, джылкъынынъ ичине тюше, бирисининъ къуйругъындан тутып котерип ата, экинджисини де котерип ата.
Атларны шай этип бакъа.
Булардан бириси аякъ устюне тюшмей.
Бир чонтукъ тай аякъ устюне тюше:
«Ана, бу ат оладжакъ, — дей Нарик, тайгъа япыша.
— Ана мал оладжакъ будыр,» — дей.
Тай ат чагъына кельген сонъ, хан Нарикнинъ устюне бир къат урба кестире.
— Бар да энди, падиша къызы деме, хан къызы деме, бегенген къызынъны сайла, ал, — дей.
Нарик атланып кете.
Кой четине чыкъкъанда, акъкозь ат минген бир акъ сакъаллы кишиге расткеле.
Селям бере.
Акъ сакъаллы киши селям ала, Нарик де онынъ къолуны ала.
Къарт:
— Чорам, къайда барасынъ? — дей.
Нарик:
— Озюме аркъадаш (апакъай) къыдырып кетем, — дей.
Къарт:
— Сенинъ аркъадашынъ мына мында туварчынынъ къызы Менълислу.
Узакъкъа кетме, санъа башкъасы ярашмаз, — деп койни косьтере. — Къайтаяткъанда корь де кет, — дей.
Нарик туварчынынъ къызыны барып коре, къызнынъ дюльберликте дюньяда акъраны ёкъ экен.
Нарик шимди эвине келе, атыны багълай.
Азбар ичинде о якъкъа, бу якъкъа джурьмеге башлай.
Хан эфенди:
— Къана не кетмединъ? — дей.
Нарик:
— Мен барып кельдим, — дей.
Хан:
— Кимни таптынъ? — деп сорай.
Нарик:
— Хан эфенди, туварчынынъ къызыны, — дей.
Хан:
— Алла-алла, чорам, таптынъ-таптынъ да, туварчынынъ къызыны таптынъмы, гузель бир къыз ёкъмы эди? — дей.
Нарик:
Хан эфенди, гузель-гузель дегильдир, джан севгени гузельдир, — дей.
Хан:
— Айса, озю йыкъылгъан агъламаз, эвленинъиз, — дей.
Хан той этип, туварчынынъ къызыны Нарикке алып бере.
Нарик шимди эвли-баркълы бир киши ола.
Ана энди Нарик агъасына кетеджек ола.
Аткъа минип кете.
Агъасына кетип бараяткъанда, ёлда бир къой къошу коре.
Бир къозу да бу къойларны эмип, бир башындан бир башына чыкъа, кене де манърай экен.
Ондан да кетеяткъанда, ёл янында бир къанджыкъ копек ята, бу къанджыкъ индемей, лякин ичинде балалары уре экен.
Ондан да кетип бараяткъанда, бир девени бир сычан джетип джуре экен.
Ондан да кетеяткъанда, учь къазан асувлы тура: экисинде эт къайнай, ортадаки къазанда сув, о бир бетте къазандаки эт ортадаки къазаннынъ устюнден сачрап о бир четтеки къазангъа тюше экен.
Ана, Нарик шимди агъасына келе, бу шейлерни айта.
Агъасы:
— О сенинъ корьген къойларынъ — бизден сонъ халкълар арасында оладжакъ зенгинлердир, олар алай халкъны ашайджакълар да, кене тоймайджакълар, бу шунынъ мисалидир, — дей.
— О сенинъ корьген къанджыгъынъ — бизден сонъ оладжакъ халкъларнынъ бабасындан эвель балалары сёйленеджектир, ана о къанджыкъ шунынъ мисалидир, — дей.
— О сенинъ корьген къазанларынъ — эки якъында эки зенгиндир, эки зенгин бири-бирини сыйлар, фукъаре халкълар арада ач къалыр демектир, — дей. — Ана о къуру сув къайнаяткъаны да шунынъ мисалидир, — дей.
Ана, акъшам ханнынъ одасына яшлар джыйылгъанлар, ханнынъ огълу Нарикнинъ апайыны макътай.
Онынъ янында отургъан яшлар:
— О Нарикке ляйыкъмы эди, о сиздай бир хан огълуна ляйыкъ эди, — дейлер.
Сонъ, ханнынъ огълу Нарикни насыл джойсам да, шу къысаякълыны алсам, дей.
Сонъ яшлар:
— Эгер шундай гонълюнъ олса, о къолай да, — дейлер. — Эки тулуп алтын алып барырсынъ, бирини Нарикнинъ озюне берирсинъ, бирини де: «Мынавы тулуп алтыныны Кефеге алып кет де анда бир кишиде бир айгъыр бар, шуны алып кель», деп джиберирсинъ, — дейлер.
Бунданъ сонъ, ханнынъ огълу Нарикке:
— Мен санъа бир исим берейим, мына сен бу экип тулуп алтыннынъ бирисини озюнъе, бирисини де Кефеге алып кет де, анда бир кишиде бир айгъыр бардыр, шуны ал да кель, — дей.
Сонъ Нарик де:
— Алып келейим даа, — дей.
Ханнынъ огълу Нарикке эки тулуп алтыныны бере, бир де кягъыт язып бере.
— Мынавы кягъытны косьтерсенъ, санъа о айгъырыны берир, — дей.
Нарикнинъ къарысы:
— Къана, берчи, шу кягъытны окъуп бакъайым, — дей, окъуп бакъа.
— Ханнынъ огълу сени ольдюрмеге азырланып ятыр да, — дей.
— Сен шимди кет де, джылгъанынъ ичинде бир ерге сакълан, акъшам къайт да кель, — дей.
Нарик акъшамдан сонъ къайтып келе, амамнынъ ичинде сакъланып тура.
Шимди пейджере драм-драм къакъыла.
Нарикнинъ апайы:
« Агъанъ эвде ёкъ, сен мында не ишлейджексинъ?» — дей.
Ханнынъ огълу:
— Ёкъ олса-олсун, сен къапунъны ач, — дей.
Нарикнинъ апакъайы къапуны ача, ханнынъ огълу янындаки сакълавларгъа:
— Сиз энди къайтынъыз, мен мында къаладжагъым, — дей.
Сакълавлар къайталар.
Ханнынъ огълу ичери кире, олар отуралар.
Нарикнинъ апайы:
— Эфендим, мен сизге бир мае ал айтайым, —дей.
— Бир заманда сиздай эткен бир хан олгъан, джылкъысы пек чокъ олгъан.
Онынъ джылкъы сюрюсинден куньде бир ат джоюла экен.
Джоюлгъан атларнынъ сайысы юз данеге бара.
Хан эфенди джылкъыджыларына ачувланып:
«Не ичюн джоябересинъиз?» — дей.
Озю де джылкъыджыларнен берабер джоюлгъан атларны къыдырып кете.
Бир юксек къырнынъ тёпесине чыкъалар.
Анавы атларнынъ лешлерини анда корелер.
Шу ерде бир арслан ята экен.
Хан арслангъа: «Сен айванларнынъ, мен инсанларнынъ падишасыман, санъа хырсызлыкъ эт ашамакъ ляйыкъмы?
Санъа куньде бир дане бие берейим, тек хырсызлыкъ этме!» — дей.
Арслан разы ола.
Олар къайталар.
Куньде бир бие джибере.
Бир кунь семиз бир бие бере, арслан алмай.
Не ичюн, деп сорагъанда: «Тай экенде, онынъ аягьындан джанавар тишлеген, манъа джанавардан къалгъан шей керекмей», — дей.
Арслан олса да, джанаварнынъ агъзындан къалгъан биени ашамагъа истемей.
Сен бир ханнынъ огълу олып да, санъа халкътан къалгъан бир сэмтыкъ керекми?» — дей.
Ханнынъ огълу кене Нарикнинъ апайына уджюм эте.
Нарик шу арада амамдан чыкъа, хан огълунынъ башыны балтанен кесе.
Онынъ башыны тандыргъа коме, кевдесини бир терен къуюгъа ата.
Шимди бир кунь, эки кунь кече, амма ханнынъ огълу ёкъ, аслы ханнынъ огълу къайда экенини эшиткен биле кимсе ёкъ.
Ханнынъ янында булунгъанлар:
— Бу иш Нариктен кельди, — дейлер.
Хан:
— Нарик ойле шей этмез, — дей.
— Этмез эди амма, хан эфендим, сизнинъ огълунъыз онынъ намусына токъунды: этсе, шу себептен эткендир, — дейлер.
Хан:
— Нарик эрдир, эткен олса, о айтыр.
Чагъырынъыз оны мында, — дей.
Нарикни чагъыралар.
Хан:
— Сен бизим огъланны не яптынъ? — дей.
Нарик:
— Башыны кестим де, тандыргъа комьдим, — дей.
Хан:
— Сенинъ меним бир йымыртама биле зарарынъ тиймей эди де, насыл олды да, меним огълума токъундынъ? — дей.
Нарик:
— Ырызыма, намусыма токъунды да, сабырым къалмады, — дей.
Хан:
— Айса, сен мындан кет, энди бизим арамызда достлукъ олмаз, — дей.
Нарикнинъ бир асрав къазакъ чорасы бар экен.
Бир атлы арабасы бар экен.
Нарик Чорагьа арабаны ектире, апайыны отурта, арабаны Чорагьа айдата, бирден-бир сыгъырыны да арабанынъ артына тиркей.
Озю де атына минип, огге тюше.
Ёлдан кетип бараяткъанда, апакъайы толгъата, локъса ола.
Баласы догъгъан вакъытта, бала атеш олып догъа.
Сонъ аягъы тийген ерден сув чыкъып, сувнен атешни сёндюре.
Ана Чоранынъ эджели сувдан олгъаны шунынъ ичюн экен.
Нарикнинъ къазакъ Чорасы онынъ артындан Кокушли Тамагьа келип, Нариктен мужде истей.
Нарик Чорасына:
— Азат ол, — дей.
Шимди Нарик къазакъ Чорасыны азат эте де, бу чорадай джаны пек олсун деп, огълунынъ адыны Чора къоя.
Сонъ Чораны окъумагъа берелер.
Чоранынъ Къылынчакъ деген бир къомшусы бар экен.
Онынънен берабер достлашып оселер.
Оджада берабер окъуп джурелер.
Оджа окъувы биткен сонъ, алай балалар бузав бакъмагъа кетелер.
Куньлерден бир кунь бир атлы келе амма, къолунда бир атеш бар, дюньяны якъаджакъ.
Балалар къоркъуп къачалар, ялынъыз Чоранен Къылынчакъ экиси къалалар.
Анав киши:
— Селям алейкум, — деп келе.
Чора:
— Алейкум селям, хош кельдинъ къартбабай, — дей.
Оны котерип ала, чадыргъа кетирип отурта.
(Олар обанынъ тёпесинде чадыр къургъан экенлер).
Атыны да джувшангъа тартып байлайлар.
Мусафир Чорагъа:
— Чора, ач къойнунъны, — дей.
Онынъ анавы къолунда атеш корюнген шей аждера экен.
Оны Чоранынъ къойнуна джибере.
Къойнундан бир йылан даа чыкъарып, Къылынчакъ батырнынъ къойнуна джибере, сонъ къарт:
— Чора, санъа бир тай алып кельдим, онъа нишанынъ сал, — дей.
Чора бу ерде аягъындаки коселе къайыштан бир тасма тилип ала да:
— Бунынъ ады «Тасмалы кер» олсун, — деп тайнынъ бойнуна багълай.
Шимди балалар да келелер, къартнынъ къолуны опелер.
Сонъ Чора:
— Ана, балалар, бизге бугунъ мусафир кельди, бир бузав соймакъ керек, — дей.
Балаларнынъ биреви «анам дарылыр», биреви «бабам дарылыр», дейлер.
Озь бузавларыны соймагъа къоркъалар.
Чора:
— Тутып меним бузавымны союнъыз, — деди.
Чоранынъ бузавыны тутып соялар.
Чора балаларнынъ биревине «къазан кетир», биревине «тезек кетир», биревине де «сув кетир», — дей.
Эр шей азыр ола.
Бузав этини пиширмеге башлайлар.
Еткени къадар ашайлар.
Анда бир бузав дегиль, он бузав олса биле, етмейджек экен.
Ана, къарт о ерден турып, ёлуны девам эте.
Чорагъа:
— Сен йигит чагъынъа кельген сонъ фелян денъиз кенарына кельсенъ, бу тайны санъа берирлер, — деп, тайны да алып, козьден гъайып олып кете.
Беш-он йыл кечкен сонъ, Чора деген бир пельваннынъ намы чыкъа:
«Онъа кимсе акъран кельмей», — дейлер.
«Къара» деген бир ерде бир Къара хан олгъан.
О, Чораны чагъырта.
Чора кете, анда бара.
Анда отура, мусафир ола.
Аш-сув ашала, ондан сонъ Къара хан:
— Чорам, къач кишиге олурсынъ? — деп сорай.
Чора:
— Озюмдай бир кишиге олурман, — дей.
Къара хан:
— Айса Чора дегиль, бир шей де дегиль экенсинъ, — дей.
— Сенинъ адынъны от эттилер, — дей.
— Меним юз кишиге къаршы тургъан пельваным да бар, — дей.
Чоранынъ айткъанына ханнынъ къафасы етмей.
Чора:
— Озюмдай бир кишиге олурман.
Амма ойле киши бутюн Къырымда бармы? — дей.
Сонъ олар ятып юкълай ве саба туралар.
Хан Чорагъа бир торба алтын бере:
— Шимди, Чорам, къайт, — дей.
Озю исе артындан пельванларыны джибере.
— Барынъыз, Чорагъа бир торба алтын берип джибердим.
Ёлда оны тёпеле де, алтынларны ал да келинъиз, — дей.
Ана, пельванлар баралар.
Чорагъа къыркъ къамчы уралар.
Чора аттан секирип тюше, оларны тутып атларынынъ къуйругъына багълай.
Эписини хангъа айдап келе.
Ханнынъ Али бей деген бир пельваны даа бар экен, о мыйыгъыны джелькесине багълайтургъан экен.
Эгер анавы къыркъ пельван Чоранен тутушмагьа ярагъан олса, о да бараджакъ экен, амма анавылар чул туттурып оламагъаныны корьген сонъ, о еринден къыбырдамай.
Чора:
— Хан эфендим, сен чагъырдынъ, мен кельдим, ашынъ-сувунъны ашадым, берекет берсин, я бу копеклеринъе талаттырманънынъ себеби не, я? — дей.
Хан:
— Я сен бир кишиге олурман деген эдинъ де, — дей.
Чора:
— Алла-алла, хан эфендим, мен «озюмдай бир кишиге олурман» деген эдим де, — дей.
Сонъ шу ерде тургъан Али бейни косьтерип, Чора:
— Мен бундай эткен бинъ данесине олурман, — дей.
О ерден къайта.
Коюне бара, нишанлана, тою ола, эвлене.
Кокушли Тамада Али бейнинъ бир досту бар экен.
Али бей онъа бир кунь:
«Чора бир ерге кеткенде, манъа хабер эт, мен анда барып, онынъ бабасындан лаф аладжакъман ве къорантасына бираз аскъы чектиреджекмен», — дей.
Досту:
— Чора фелян куню киев чагъырылып кетеджек, ана шу куню етиширсинъ, — дей.
Али бей шу куню къыркъ сакълавджыны алып, анда бара.
Сейир эте, бал ясата.
Ашарына дёнен къойлар сойдура,
Сувсунына ракъы баллар сюздюре,
Нарик къартны башкъа-козьге тарта,
Менълислу анасына яман сёзлер айта,
Ханикей къардашына къаде сюздюпе.
Ана о кете, Нарик де бир ат минип огълуна чапа:
— Меним Чорам къайда экен?
Ракъы билен балда экен,
Бал басылгъан тойда экен,
Къызлар тургъан эвде экен, — дей.
Сонъ Чораны коре:
— Акътачылы Али бей,
Джан ичинде дели бей,
Авансырай берип кельди, — дей.
Тёгерекке джав салды,
Къунан, дёнен къойларымны сойдурды,
Сувсусына бал бузалар сюздюрди,
Алтмыш яшар бабанънынъ, баш-козюне тартты, — дей,
Къарындан къапташ къардашынъа,
Шерияттан тыш сёз айтты, — дей,
Къой айдарны бердим, алмады,
Джылкъы айдарны бердим, алмады,
Деве айдарны бердим, алмады,
Къуш етмезни бердиим, алмады.
Сарымсакъдай азувлы,
Сакътияндан къулакълы,
Тостыкъайдай туякълы,
Ойнай тургъан сийракълы,
Джалыны, къуйругъы къайтандай,
Джувургъаны шайтандай,
Савурысы къара тёпедай,
Онъгеги къара копчекдай,
Азавгъа башын къараткъан,
Бейге сачын тараткъан,
Тасмалы керни лав минип кетти, — дей.
Чора эшитти бу сёзни,
Усанды да бусанды,
Буздай темир къушанды,
Чаларына къылыч алып,
Сансарына сюнгю алып,
Къуш етмезни минди, — дей.
Али бейнинъ артындан Авлай берип кетти, дей.
Али бей артына къарады,
Кесек-кесек булут чыкъты,
Булут дер экеч, тоз чыкъты,
Тоз дер экеч, бей чыкъты.
Азраильдай арс бетли,
Кок джюббели джан чыкъты.
Али бей артына айланып, янындаки сакълавларындан:
— Артынъызгъа бакъынъыз киши келеми? — деп сорай.
— Бир атлы келе амма, ташны бурчакъдай ягъдырып келе, — дей.
Экинджиси бакъа:
— Бир атлы келе, амма атнынъ тобугъына тоз къондурмай келеятыр, — дей.
Учюнджиси бакъа:
— Чора келе, — дей.
О, «Чора келе» дегенинен, Али бей:
— Танърынынъ талавы келе де, къайт, деп ялвармасанъ олмаз, — дей.
Чора якъынлашып кельгенде, Али бей:
— Къайтсана, Чорам, къайтсана,
Атынънынъ башыны тартсана,
Атынъа джанынъ агъырса,
Атынъны алып къайтсана.
Чора:
— Къайтмам да,
Али бей, къайтмам да,
Атымнынъ, башыны тартмам да,
Атыма джаным агъыргъанчюн,
Атымны алып къайтмам да.
Али бей:
— Къайтсана, Чорам, къайтсана,
Атынънынъ башыны тартсана,
Атынъны миндим, одейим,
Къоюнъны сойдым, тёлейим.
Чора:
Къайтмам да, Али бей, къайтмам да,
Атымнынъ башыны тартмам да,
Атымны миндинъ, одерсинъ,
Къоюмны сойдынъ, тёлерсинъ.
Алтмыш яшар атамны
Башкъа-козьге тарткъансынъ,
Къарындан къапташ къардашыма
Бал, бузалар сюздюрип,
Шерияттан тыш сёз айткъансынъ,
Оны насыл одерсинъ?
Али бей:
Къайтсана, Чорам, къайтсана,
Атынънынъ башыны тартсана,
Атынъа джанынъ агъырса,
Атынъны алып къайтсана.
Атынъны миндим, одейим,
Къоюнъны сойдым, тёлейим.
Чора:
Къайтмам да, бейим, къайтмам да
Атымнынъ башыны тартмам да,
Экимизнинъ арамызда къан салмай
Атымны алып къайтмам да.
Али Бей:
Къайтсана, Чорам, къайтсана,
Атынънынъ башыны тартсана,
Ат иеси сен олсанъ,
Атынъны алып къайтсана.
Къоюнъны сойдым, одейим,
Озюнъни де сары алтыннен
Акъ кумюшке комейим.
Ат иеси сен олсанъ,
Атынъны алып къайтсана.
Чора:
— Атымны миндинъ, одерсинъ,
Къоюмны сойдынъ, тёлерсинъ,
Озюмни де сары алтыннен
Акъ кумюшке комерсинъ,
Алтмыш яшар атамны
Башкъа-козьге тарткъансынъ,
Менълислу анама
Яман сёзлер айткъансынъ.
Ханикей къардашыма
Бал, бузалар сюздюрип,
Къапу артына къыстырып,
Шерияттан тыш сёз айткъансынъ,
Къарындан къапташ къардашым,
Анда агълай тургъан, дей,
Оны насыл одерсинъ?
Бундан сонъ Али бей:
— Айса, Чора, сен ат, — дей.
Чора Али бейге:
— Башта мен атсам, сонъ санъа атмагъа сыра тюшмез
Башта сен ат, — дей.
Бу ерде:
Акътачылы Али бей,
Джае ичинде дели бей,
Джаврында менъли бей,
Онъ янына къарады.
Эки тюрлю окъ алды,
Сол янына къарады,
Эки сырлы окъ алды,
Джая берип тутты, — дей,
Тарта берип атты, — дей,
Ель етмезнинъ сарсувындан,
Къуш етмезнинъ астындан,
Оте берип кетти, — дей
Шимди невбет Чорагъа:
Чора онъуна къарады,
Эки тюрлю окъ алды.
Чора солуна къарады,
Эки сырлы окъ алды.
Джая берип тутты, — дей.
Тарта берип атты, — дей.
Эгерининъ къашындан,
Юрегининъ башындан,
Али бейге сокъты, — дей.
Али бей атындан тюшти, — дей.
Къамчысына таянып,
Къан тюкюре къалды, — дей.
Янындаки къыркъ черкесни
Борю чапкъан къойдайын
Больгюч, джаргъыч этти, — дей.
Азавгъа башыны къараткъан,
Къуйругъын джалынын тараткъан,
Тасмалы керны алып къайтты, — дей.
Кокушли Тамагъа кельди, — дей.
Бабасыны сонъ сёзюни айтты, — дей.
— Ал энди, бабам, ал энди,
Савлыкъман биле къал энди!
Акътачылы Али бейни ольдюрдим,
Али бейнинъ башына
Кельмез хорлукъ кетирдим.
Къара ольдюрген туралмаз,
Йигит мында къалалмаз.
Еди ханлы Къазангъа,
Къазакъ чыкъып кетемен.
Нарик къарт айтты, дей:
— Кет сен, огълум, кет, огълум,
Кеткен ёлунъ урь олсун.
Шу ерде Менълислу анасы
Эвден чыкъып кельди, — дей.
Чора анасына айтты, дей:
— Ал энди, анам, ал энди,
Савлыкъман биле къал энди!
Али бейни ольдюрдим,
Али бейнинъ башына
Келъмез хорлукъ кетирдим.
Нарикнинъ огълу мен олсам,
Мен Къазангъа кетем, — дей.
Анасы Чорагьа айтты, дей.
— Къайтсана, балам, къайтсана,
Атынънынъ башыны тартсана,
Сенинъ бабанъ Нарик къарт,
Докъуз султан ольдюрди,
Къырымдан чыкъып кетмеди,
Сен бир бейни ольдюрдинъ,
Къырымдан чыкъып кетесинъ, — дей.
Чора бир даа:
— Ал энди, анам, ал энди,
Савлыкъман биле къал энди!
Он ай мени котердинъ,
Он ай мени эмиздинъ.
Алкъалы бешик яптырдынъ,
Танъ юкъусын дёрт болъдинъ,
Тартып эмчек эмгенде,
Бавырынъа, ай, анам, синъгенмен.
Бундай бир кунь корьгенде,
Эмген сютюм элял эт!
Нарикнинъ огълу мен олсам,
Мен Къазангъа кетем, — дей.
Бу вакъыт анасы айтты, дей:
— Аякъ, аякъ аш бердим,
Элял олсун балайым!
Айры эмчектен сют бердим,
Элял олсун балайым!
Ала кет, балам, ала кет,
Ат янына сала кет,
Майгъа увулгъан къурмачны
Джеплеринъе сала кет.
Елда отурып ашарсынъ,
Буны берген анайым,
Артымдан агълай къалды деп,
Мени де бир анъарсынъ, — дей.
— Сен Къазангъа киргенде,
Тар сокъакъта джурьгенде,
Аягъынъны увалап,
Бек сынап бас, эй, Чорам.
Ханикей арув къардашы,
Ал явлыкъны япынып,
Джувурып эвден чыкъты, — дей.
Агъасынынъ бойнуна сарылып,
Шу сёзлерни айтты, дей.
— Кер тор аткъа мингенсинъ,
Къуйругъыны джалыныны
Ипек билен тюйгенсинъ,
Агъам, къайда кетесинъ?
Окъунъ, джыйынъ такъкъансынъ,
Окъ батмагъан къуббенъни
Онъ янынъа салгъансынъ,
Агъам, къайда кетесинъ?
Болат, къылыч байланып,
Къара баш сюнгю котерип,
Агъам, къайда кетесинъ?
Чора кьардашына айтты, — дей, —
Кер тору аткъа мингенмен
Къуйругъын, джалынын.
Ипек билен тюйгенмен.
Чонкъаймасын, деп эткенмен,
Окъ батмагъан къуббенъни,
Терс буклеп онъ янына
Пеките берип салгъанман.
Душманлар корип къачсын, деп,
Болат къылыч багъланып,
Къара баш сюнгю котерип,
Окъалы чекмен кийинип,
Онъ къолума къуш алып,
Мен Къазангъа кетем, — дей.
Джевапны алгъан сонъ, Ханикей Чорагъа айтты, — дей, —
Кетмесе, агъам, кетмесе,
Бизни оксюз этмесе.
Агъам, сен Къазангъа кетесинъ,
Бабамнен анамны, Кимге эманет этесинъ?
Чора джевап берди, — дей,
Агълама, къардаш, агълама,
Сен агъласанъ, Ханикей,
Джолума насыл кетермен?
Мен анамны бабамнен,
Аллагъа эманет этермен.
Бундан сонъ Чора апайынен савлыкълаша:
Ал энди, арув, ал энди,
Савлыкьман биле кьал энди!
Али бейни ольдюрдим,
Али бейнинъ башына
Кельмез хорлукъ кетирдим,
Еди ханлы джат ерге,
Къазакъ чыкъып кетемен.
Бу вакъыт Чоранынъ апайы айтты, дей:
— Ала кет, мени, ала кет,
Атынънынъ артына сала кет.
Атынъа агъырлыкъ этсем,
Азизлер, беклер ёлуна,
Мени къурбан сала кет.
Бу вакъыт Чора айтты, дей:
— Аламам да, ару в, аламам да,
Ат артына саламам да,
Мен Къазангъа кеткенчюн,
Хан олмагъа кетмеймен,
Бей олмагъа кетмеймен,
Хан этселер, ич олмам,
Бей этселер, ич турмам.
Алмам да, ару в алмам да,
Ат артына салмам да,
Ерли джаным сагъа олса,
Мен джат ерде къалмам да.
Шундан сонъ Къылынчакъ батырнен экиси кетелер.
Баарьлик экен.
Булар бир койнинъ ичинден кечип бараятыр экенлер.
Бакъсалар, къартлар когетнинъ устюнде ятыр экенлер.
Къартлардан бириси:
— Мынавы келе яткъанлар кимлер экен? — деп сорай.
Шу арада, бу ерде булунгъан Таз огълан:
— Шеэрге баргъанда, аягъыма бир къызыл чызма алып кельмеге сёз берсенъиз, мен онынъ ким экенини билип келирмен, — дей.
Къартлар разы олалар.
Таз огълан оларнынъ алдына чыкъа:
— Кери торы ат минип,
Къыл-къуйругъын шарт туйып,
Окъ алы чекмен онъ кийип
Онъ къолунъа окъ алып,
Сол къолунъа къуш алып,
Тёрем, къайда кетесинъ?
Чора джевап бере:
— Тёре дегиль, къараман
Коюмнинъ адыны сорасанъ,
Кокушли кок Тамалыман.
Атамнынъ адын сорасанъ,
Нарик огълу Чораман.
Кер торы атымны минип,
Къыл-къуйругъын шарт тюйип,
Окъалы чекмен онъ кийип,
Онъ къолума къуш алып,
Сол къолума окъ алып,
Мен джат ерге кетемен, — дей.
Чора Къылынчакъ батырнен бу ерден де кете.
Ёлда бир ханда къонакъ олалар.
Хан буларнынъ пельван олгъанларыны анълап:
— Эй, улу пельванлар, меним пельванларымнен бир окъ атышсанъыз, насыл олур эди? — дей.
Чора:
— Алла-алла, хан эфенди, пельванларнынъ аткъан окъу къайда бараджакъ?
Мен окъ атсам, окъум тап Къазан къалесининъ мермер ташына барып къадалыр, — дей.
Хан:
— Къайда барып къадалса-къадалсын, сен ат, — дей.
Чора:
— Мен окъ атсам, тап эки къатлы эв тёпесинде кираметлер къуюлыр, ичли биелер ич ташларлар, къысаякълылар да балаларыны тюшюрирлер, — дей.
— Айса, хан эфенди, сен менип окъ аткъанымны корьмек истесенъ, чёльге чыкъайыкъ, анда атарман.
Аякин сен менден беш чакъырым иракъ турарсынъ, ондан башкъа отюнь патлап олерсинъ, — дей.
Ана, чёлъге чыкъалар.
Чора бир окъ ата, амма хан эфендининъ башындан тап акъылы кете.
Ана, Чоранен Къылынчакъ бу ерден догъру кетелер.
Булар Къазан ханынынъ эвини сорап баралар.
— Селям алейкум, эвинъе яхшылыкъ! — дейлер, Хан эфенди:
— Алейкум селям!
Хош кельдинъиз, джурюнъиз эвге, — дей.
Атларны байлап, ашханеге кирелер.
Аш-сув ашагъан сонъ, эвге кирип яталар.
Хан эфенди: «Ярын окъ тартарсынъыз», — деп акъшамдан пельванларына бал япкъан.
Пельванлар саба турып баралар, Чора да бара, Къылынчакъ да бара.
Къазаннынъ халкъы да джыйылып кельгенлер.
Къаленинъ къалавына бир окъ келип къадалгъан, пельванлар шуны тартаджакъ экенлер.
Пельванлар окъны тартып башлайлар.
Бириси тартып чыкъарып аламай: окъ мермер ташкъа къадалгъан.
Къара батыр да тарта, о да чыкъарып аламай.
(Къара батыр юз кишине къаршы тура экен).
Къыркъы да тарталар, кене аламайлар.
Чорабатыр окъны тартып ала, белине къыстыра.
Хан къарап тура ве онынъ Чора экенини анълай.
Хан Чорагъа:
— Сен Чорасынъ, дей.
Чора:
— Догъру, мен Чораман,— дей.
Ханнынъ Сары ханым адында бир къызы бар экен.
Сары ханым талдай майышып, къонъравлы алтын табалдырыкънен къыркъ мердивенден тюшип келе.
Пельванларнынъ алайына къылыч туттыра.
Чорагъа кийиз чувал бере, Къылынчакъкъа бир шей бермей.
Чора бу якъта озь башына бир одагъа чыкъа.
Чора:
— Озь батырларындан кимине ат, кимине кийим, кимине къылыч багъышлады, манъа бу кийиз чувал тийдими? — деп джаны агъыра.
Чувалны ат пышкъысы ичерисине быракъа.
Чора:
— Къылыч-къама берген пельванларынъыз кеттилер де, — дей.
Сары ханым:
— Оларгъа бердим де, санъа бермедимми ёкъса, санъа берген къылычымны махсус сенинъ ичюн яптырдым, къыркъ аршын ерден чала, о чувал къайда? — деп сорай.
Чора:
— Мен оны ат пышкъысына быракътым, — дей.
Сары ханым эмир эте.
Къыркъ къыз ат пышкъысы ичинден чувалны къыдырып тапалар.
Сары ханымгъа берелер.
Сары ханым Чорабатырнынъ огюне келип, чувалнынъ агъзыны ача, онынъ ичинден секиз къат букленген бир къылыч чыкъа.
Чорабатыр къылычны къолуна ала, пек къувана.
Чора атына минип кете.
Пельванлар къачып келеятыр экенлер.
Шимди Чора оларны токътатып, оларгъа бир сёз айта:
Терекнинъ тепренмеси ельдендир.
Кийикнинъ джурьген ери — мейдандыр.
Ашагъаны, къавдандыр.
Тёпеси алтпын борк кийген тёрелернинъ кечинмеси халкътандыр.
Ай, йигитлер, Алла билир эджелинъиз недендир.
Золпын пельван айта:
— Сен Чора дегиль, ким олсанъ ол, мен сенинъ богъазынъдан тутар, богъазынъны къопарыр алыр эдим, — дей. — Сенден бир аллы-ешилли атеш чыкъты да, шу козюмни яман якъты, — дей.
Чора:
— Къылынчакъ батыр, Золпын атешни корьгенде, отю патлагьаны ёкъ.
Бунынъ юреги чаталдыр.
Оны бир бой, бир де конделен кес де, юрегини бутюн кетир, — дей.
Чора окънен ура, Къылынчакъ батыр да Золпын пельванны, Чоранынъ айткъаныдай этип чала, юрегини алып келе.
Чора:
— Юреги чатал экен, эгер чагъына еткен олса, бизни де енъеджек экен, — дей.
Золпын пельванны да ольдюрип къайталар.
Сары ханым Чорабатырнынъ алдына чыкъып:
— Къайтарып джаныны, къайтарып,
Къара ерге саплангъан
Къазан деген шеэрде
Чорабатыр къан джалгъан.
Къара батыр пельван дегиль экен, сен экенсинъ пельван,
Къара батыргъа бараджакъ эдим, о батыр дегиль экен, батыр Чора экен, — дей де Чорагъа бара.
Чора Сары ханымны ала.
Сонъ айырылшалар.
Сары ханым душманлар тарафына кече.
Арадан он беш-йигирим йыл кечкен сонъ, душманлар арасында намлы бир батыр етишкени эшитиле.
Бир кунь ола, Чорабатыр бу батырнен расткелише ве эки батыр къаршылашалар.
Ич бири енъалмай.
О вакъыт Чорабатыр:
— Алай да достлар, стай да,
Алдангъанман малайгъа.
Къатып отьсин къылычым,
Озюждеп тувгъан балайгъа.
Энди бизге ал къайда
Къазан деген шеэр къайда?
Шу Къазаннынъ алдында
Войлакъ, бойлакъ сув къайда? — дей.
Шу ерден эки батыр бири-биринен къавгъалаша-къавгъалаша, озьлерини бир джардан сувгъа аталар.
## Учь дост
Бир заманда бар экен, бир заманда ёкъ экен, бир эркек улакъ бар экен.
Бир кунь о, кой четиндеки куль обалары янында отлап юргенде бойнузчыкъларына эски къырмызы чул илише.
Улакъ бойнузларыны чулдан къуртармакъ ичюн башыны о якъ бу якъ саллай.
Саллагъан сайын, чул онынъ бойнузларына даа бетер сарылгъан.
Шу ерде отлап юрген къочкъар, улакънынъ алыны корип, тааджиплене ве: «Хайыр ола, башынъа сарыкъ сарып къайдаларгъа ёл алдынъ я? — дей.
Улакъ не айтаджагъыны бильмеден шашмалап: «Мусафирликке кетмеге ниетлендим, истесенъ юр, берабер кетейик», — деп джевап бере.
Къочкъар улакънынъ теклифине разы ола.
О да, бойнузларына чул сарып, эркек улакънен кете.
Азмы кетелер, чокъмы кетелер, оларнынъ къаршысына бир тана чыкъкъан.
— Хайыр ола! — деген тана ве меселени анълагъан сонъ, оларнен кетмеге къарар берген.
Учь дост баягъы ёл юргенлер.
Энди къаранлыкъ тюшип башлагъан.
Олар геджелемек ичюн ятакъ къыдырып кетеяткъан маальде ёл ортасында бир къара шей корюне.
Ёлда яткъан къара шейнинъ не экенини бильмек ичюн тананы ёллагъанлар.
Тана къоркъа-пыса, ерде яткъан къара шейнинъ янына якъынлашкъан.
Бакъса не корьсин, ёл ортасында яткъан шей, къашкъырнынъ олюси экен.
Учевлешип, къашкъырнынъ терисини сыдыралар ве тананынъ устюне юклеп, ёлларыны девам этелер.
Этраф баягъы къаранлыкълашкъанда достлар узакъта бир ярыкъ корелер ве севине-севине, о тарафкъа адымлайлар.
Ярыкъкъа якъынлашкъанда андан чалгъы сеси эшитиле.
Олар эвнинъ къапысыны къакъалар ве тананынъ сыртындаки терини аятта къалдырып, ичериге кирелер.
Кирселер не корьсинлер, чешит тюрлю емеклернен, мейва-емишлернен донатылгъан софра башында алты къашкъырнен эки тильки кейф чатып отура экенлер.
Къонакъбайлар озь аякъларынен сюрип кельген къысметлерине гъает къуваналар.
Оларны софрагъа давет этелер.
Улакъ, къочкъар, тана къоркъа-пыса софра башына кечип отуралар.
Бираздан къашкъырлардан бири мусафирлерни шенълендирмек ичюн элине даре алып, йырламагъа башлай:
Дингир, дингир, дингирдек,
Эркек улакъ бугуньлик,
Къочкъар олур ярынлыкъ,
Тана исе бирсикуньлик,
Дингир, дингир, дингирдек...
Йыр тесиринден къочкъар ве тана къалтырамагъа башлайлар.
Улакъ исе къоркъкъаныны бильдирмемек ичюн достларына козюни къымып, къашкъырнынъ къолундан дарени ала ве:
Дингир, дингир, дингирдек,
Алты къашкъыр — бир тонлыкъ Эки тильки, — якъалыкъ,
Аяттаки — ямавлыкъ,
Дингир, дингир, дингирдек...
деп токътамай даре къакъып, йырлай бере.
Къонакъбайларнынъ къоркъкъанларыны дуйгъан къочкъар ве тана юрекленип, улакъкъа зиль туталар.
Тилькилернинъ бириси яваштан кимсеге дуйдурмадан аяткъа чыкъа.
О ерде яткъан къашкъыр терисини корип, отю патлай ве ормангъа къачып кете.
Экинджи тильки де достунынъ пешинден кете.
Тилькилернинъ къачкъаныны корьген къашкъырларнынъ бириси меселени анъламакъ ичюн аяткъа чыкъа.
Анда яткъан терини корип, меселени анълай да озю де зува.
Оны корьген дигер къашкъырлар да чыбырышып, аяткъа чыкъалар.
Анда озь достларынынъ биринден сыдырылгъан терини корип джанларыны къоймагъа ер тапамайлар, бири-бирлерини итеклеп, табана къувет къачып кетелер.
Улакъ, къочкъар ве тана исе софрадаки лезетли емеклерни ашап, раат-раат юкълайлар, сабасына озь ёлларына реван олалар.
## УЧЬ КЪЫЗНЫНЪ КЪУРНАЗЛЫГЪЫ
Фукъаренинъ бири шорбаджысынынъ ерини сюреяткъанда, сабаннынъ тюрени бир бардакъкъа урулып, оны парлай.
Фукъаре бакъса не корьсин, бардакънынъ ичи алтын толу.
О, бу алтынларны джебине толдурмакъ ичюн ерге эгиле.
Эгиле амма, бу арада шорбаджысы келип къала ве меселени анълап:
— Меним топрагъымдан тапылгъан алтын — менимдир! — деп бутюн алтынларны тутып ала.
Заваллы фукъаре башыны тёбен алып, тюшюне-тюшюне эвине къайтып келе.
Онынъ бири-биринден дюльбер учь къызы бар экен.
Бу къызлар бабаларынынъ эфкярлангъаныны корип:
— Баба, сизге не олды? — деп сорайлар.
Фукъаре, башына келип кечкен шейни къызларына айта.
Къызлар озь аралары бираз мушаверелешкен сонъ:
— Баба, чокъ тюшюнменъиз, биз о зенгинден сиз тапкъан алтынларнынъ эписини къайтарып алырмыз, — дейлер.
Экинджи куню сабасы къызлар озьлерининъ энъ яхшы урбаларыны кийип, къушаналар ве эр бири озюне бир лагъап уйдура.
Буюк къыз:
— Меним адым «Меним киби» олсун, — дей.
Ортанджасы:
— Меним адым «Менден бетер» олсун, —дей.
Кучюги де:
— Меним адым «Не ерде ойнайыкъ» олсун, — дей.
Иште, бойле этип, къызлар зенгиннинъ эвине кетелер.
Зенгиннинъ къапы бекчиси олардан ким олгъанларыны ве къайдан кельгенлерини сорай.
Буюк къыз:
— Биз Ирандан кельдик.
Иран падишанынъ къызларымыз, бу ерлерни кезип корьмек истеймиз, — дей.
Къызлар озьлерининъ лагъапларыны айталар.
Зенгин, бу хаберни эшиткенинен, эвден чапып чыкъа да, мусафир къызларны буюк бир сайгъынен къаршылап ала.
«Иран падишасынынъ къызлары» шерефине буюк бир зияфет япа.
Зенгин озюне урьмет косьтерген бойле мусафирлерге къуванып, къарардан зияде ичип, сархошланып къала.
Къызлар, бабалары тапкъан алтынны явлукъкъа сарып алалар ве чыкъып кетмеге азырланалар.
Бу арада кучюк къызнынъ козюне зенгиннинъ устрасы илише:
— Мен бу мусафир севген адамгъа озюмнинъ хатырамны къалдырмакъ истейим, — деп, устраны ала да, онынъ сакъалынынъ бир тарафыны тыраш эте, экинджи тарафыны тырашсыз къалдыра.
Ортанджысы: — Мен де сырадан къалмагъа истемейим, — деп зенгиннинъ мыйыгъынынъ бир тарафыны тыраш этип ала.
Буюги: — Я меним сизден не эксиклигим бар, — деп зенгиннинъ къашлары ве баш сачларынынъ ярысыны тыраш этип ала.
Къызлар кулюше-кулюше эвлерине къайтып кетелер.
Зенгин исе, бираздан сархошлыкътан айынып, о якъ-бу якъкъа бакъа, амма къызларны корьмей, азбаргъа чыкъа ве къапы бекчисинден:
— Меним кибини корьмединъми? — деп сорай.
Къапы бекчиси, маймунгъа ошагъан шорбаджысына бакъып, кульюоден къатып къала да:
— Сенинъ кибини, шорбаджы, даа омрюмде корьмедим, — дей.
Зенгин соравларыны девам этип: — Я, Менден бетерни де корьмединъми? — дей.
Къапы бекчиси, шорбаджысы шакъа этедир беллеп:
— Сенден бетери, шорбаджы, дюньяда тапылмаз, — дей.
Зенгин текмиль шашмалап башлай: — Я, Не ерде ойнайыкъны корьмединъми? — деп багьыра.
— Эй, шорбаджы, менден сорагъанынъыз не, истесенъиз сокъакъта ойнанъыз даа! — дей.
Зенгин шашып-шашмалагьанындан, сакъалыны сыйпайджакъ ола — бакъса, сакъалынынъ ярысы ёкъ.
Мыйыгъыны бураджыкъ ола — бакъса, мыйыгъынынъ ярысы ёкъ.
Къаарь-къасеветтен къолунен башына япыша — бакъса, баш сачынынъ да ярысы ёкъ.
Зенгин, яйгїара къопарып:
— Тут, тут! — деп къапы бекчисине эмир эте.
— Кимни тутайым, шорбаджы?
— Кимни дегенинъ не?
Тез ол, Меним кибини тут!
Къапы бекчиси, бу адам делирген, гъалиба, деп шорбаджысыны къучакълап тута.
— Ёкъ, ёкъ, мени дегиль.
Менден бетерни тут!
Къапы бекчиси шорбаджысыны къучагъындан чыкъармайып:
— Туттым, туттым, шорбаджы, сенден бетери бир ерде ёкътыр, — дей.
— Я, не ерде ойнайыкъ?
Къапы бекчиси:
— Эй, шорбаджы, бу алынъызнен даа ойнамакъ истейсизми?
Юрь, эвге киринъиз! — дей де оны дели санып, эв ичине къапай.
## ШЕЙТАН-САРАЙ
Ялы-Богъаз ЭФСАНЕСИ
— Асан, айтса, не ичюн адамлар бу эвге «Шейтан эви» дейлер.
Асан башындаки къой терисинден тикильген къалпагъыны энъсесине таба чекип, кулюмсиреди, ава сыджакъ эди.
— Айтсам, инанмазсынъ.
Айтмам! — деди.
Биз вадийде пек белли олгъан Ялы-Богъаз дересинде ерлешкен эвчикнинъ дивары тюбюнде отурамыз.
Богъаз, дюльбер къызнынъ индже бели киби вадийни экиге боле.
Шималь тарафта Отуз кою ве мырзаларнынъ эски къаралтылары, къырымтатар багъчалары, дженюп тарафта денъизге догъру созулып кеткен багълар ве оларнынъ арасында ерлешкен беяз эвчиклер дженнет киби дюльбер бир ерни мейдангъа кетирген.
Мен Асанны яхшы бильгеним ичюн оны кене зыкъарладым.
— Эгер пек истесенъ, икяе этерим.
Тек кульмейджексинъ, — деди Асан бираздан. — Эгер шейтан бир ерге ерлешсе, о андан тез вакъытта кетмей.
Мында бир дангъалакъ яшай эди.
О хазине къыдыра эди.
Таптымы-тапалмадымы, бильмейим — ольди.
Ондан сонъ бир зенгин эрмени яшады.
О адам севмей эди, тек пара севе эди — о да ольди.
Анда геджеси чобанлар топланмагъа башлагъанлар, юзюм хырсызлагъанлар, бузавларны тутып сойгъанлар, берабер ашагьанлар.
Бу вакъиаларны бизим къартлар айткъан эдилер.
Олар да гъайып олгъанлар.
Сонъ ич бир кимсе яшамагъан.
Мамут адлы чобан къойларны дагъда бакъкъан вакъытта ийбесини шу эвнинъ ичине сакълагъан.
Иште, о вакъыт пек аджыныкълы бир вакъиа олгъан.
Асан айткъанлары киби, акъикъатен де, олгъан адисени икяе этти.
Коресинъми, дагъда къая тюбюндеки йыкъынтыны?
Анда эвель дангъалакъларнынъ ибадетханеси олгъан.
Шимди тек дивары къалгъан, эвеллери къуббеси бар эди, дамы зорнен тура эди.
Бир кунь кок гудюрдеди, боран къопты, ягъмур ягъды.
Дагъдан акъкъан сув ташларны еринден кочюрди.
Мамут къойларны дивар тюбюне айдай, озю исе къуббе тюбюне сакълана.
Бу вакъыт йырламагъа башлай.
Шенъ адам эди.
Къайгъы-къасевет не олгъаныны бильмей эди.
Ягъмур исе эп зыкъарлай, чобан ягъмурнынъ тынмасыны беклей-беклей безе.
«Эй, анасыны», — дей.
Элинде къойларны туткъан ыргъакъ таягъы бар эди.
Шу таякънен диваргъа урып башлай.
Эр ерден «такътакъ» деген сагъыр сес чыкъа, бир ерде кельгенде исе "дагь-дагъ" эте.
О ыргъакънен кене ура.
«Бельки мында хазине бардыр», — деп тюшюне.
Диварны йыкъаджакъ ола.
Бекленильмегенде къулагъына: «Мамут, эйиси, тийме!* — деген сес эшитиле.
О этрафкъа бакъа, кимсе ёкъ.
Омузыны кене диваргъа тирей...
«Тийме, — дей кимдир, — зенгин олурсынъ, парагъа богъулырсынъ».
Мамут ачувлана, ерге тюкюре: «Анасыны, бабасыны, ялан айтасынъ, шейтан!
Зенгинлер эр вакъыт яхшы яшайлар!» — деп диварны сарсыта.
Дивардан бир къач таш тюше.
Анда оджакъ корюне, оджакъ ичинде алтын толу бардакъ тура.
Мамут шашмалай.
Не къадар чокъ алтын!
Бутюн койге етеджек!
Къувангъанындан тап титрей.
Хазинени кимсе корьмесии деп, сакъламагъа башлай, лякин дивардан авгъан ташны ерине къойып оламай.
Бутюн параларны чекменине тёке, богъчачыкъ этип, сара ве чалы тюбюне сакълай.
Ягъмур токътай, чобан къой сюрюсини отламагъа айдай, озю чалыларгъа бакъа.
Чалы янамы, тютейми, ёкъ янмай, тютемей.
Вай, Алла!
Кунеш даа тёпеде.
Койге къайтмагъа эрте.
О зенгин адам оладжагъы акъкъында тюшюнмеге башлай.
Алтынларны эвине кетиреджек ве къарысына береджек: «Ма, падишах биле санъа бу къадар алтын берип оламаз, мен чобан оларакъ эписини санъа багъышлайым, ёкъ багъышламам, тек ойле айтырым...» Чобан куле: «Ялы-Богъаздан, ёл четинден эв алырым.
Къавехане ачарым, озюмнинъ сюрюм олур, чобанларым олур.
Бир дане къой биле джоюлмаз.
Чобан хырсызлагъан киби олса, шу дакъкъада тутарым.
Отузнынъ биринджи зенгини олурым».
Мамут тюшюне-тюшюне кунешнинъ Папазтёпе артына сакълангъаныны дуймай ве сюрюни эвге айдамакъны унута.
Сонъ бирден къойларны ойле айдай ки, козюнъ корьсин.
Озю чапа, къойлар чапа, копеклер чапалар.
Эвге де чапып кире, чекменини табангъа ташлай ве къарысыны чагъыра: «Бакъ!»
Къадыны къувангъанындан тап делиреяза.
Къомшусына чапа, къомшусы да къомшусына.
Мамутны хайырламакъ ичюн бутюн кой эалиси топлана.
Онынъ эвине тек имам кирмей, ёлдан башыны саллап кече.
О чешит тюрлю адиселерни биле эди.
Мамут къой кетире.
Эт къавурта.
«Ашанъыз, мына мен насыл адамым, башкъалары киби дегилим», — дей.
Мамутны макътамагъа башлайлар, «яхшы адам, мераметли адам, урьметли инсан олурсынъ», — дейлер.
Алтынларны бакъалар.
Тюрклеринкине ошамай.
% Юзбашы караим Шапшалны чагъырмакъны меслеат этелер.
Шапшал окъумыш адам эди.
О, ерли эалиден юзюм сатын ала эди.
Шапшалны чагъыралар.
О, ярдым этмеге сёз бере.
Тез куньлерде Истанбулгъа бараджакъ, анда озюмизнинъ парагъа денъиштирир.
Базарлыкъ япалар.
Мамут бутюн алтынны Шапшалгъа бере.
Озюне къой алмакъ ичюн тек бир парчасыны къалдыра.
Ярдымы ичюн онъа чокъ пара бердим, деп бутюн гедже юкъламай, тюшюнип чыкъа.
Чекише.
Экинджи куню сюрюни дагъгъа айдамай.
Зенгин олгъан сонъ, чобанлыкъ япарсынъмы!
Ялы-Богъазгъа эв сатын алмакъ ичюн базарлыкъ япмагъа кете.
О эвде ич бир кимсе яшамай эди, уджузгъа саталар.
Парасы олмагъаны ичюн, борджгъа ала.
Молла эр шейни шериат боюнджа япа.
Эвни тамирлемек ичюн усталарны чагъыра.
Одюнчке япалар, Мамутнынъ койде энъ зенгин адам олгъаныны биле эдилер.
Мамут караим Шапшалны беклей.
О даа кельмей.
Ораза куньлери келе.
Мамут ачувлана.
Чюнки бутюн кунь ач юрмек керек.
О исе къой этине алышкъан.
Сёгмеге башлай.
Шайтан исе куле: «Мамут тез куньлер ичинде менимки оладжакъ!» — деп севине.
Мамутнынъ къулагъына геджелери титис сеслер эшитиле: «Шапшал сени алдатты!
Алтынны джойдынъ.
Энди оларны тапсанъ ал».
Мамут эр кунь саба ачувлы тура, чырайына бакъылмай.
Эр кес къувана, бир къач куньден Къурбан байрамы оладжакъ.
Мамут оларгъа къой сояджакъ, лякин о ачувлана, байрамны тюшюнмей.
Бир кунь койде шамата къопа.
Ёлбашчы келе.
% Юзбашы Мамутны чагъырмакъ ичюн чапа.
— Бар, сени чагъыра.
— Не ичюн?
— Сенинъ хазине тапкъанынъны биле.
Мамут къоркъа.
— Бар, о бир шей тапмады, — деп айт.
— Насыл этип айтайым.
Эр кес биле.
— Эвде ёкъ, деп айт.
% Юзбашы энъсесини къашый ве ёлбашчыгъа чапа.
Мамут исе диварда асылып тургъан тюфекни алып, багъдан кечип, Ялы-Богъазгъа догъру кете.
Деренинъ устюни къара булут саргъан, этрафкъа къаранлыкъ чёккен, кучьлю ель эсмеге башлагъан.
Мамут хазине тапкъан кунни хатырлай.
Ель тереклерни сындыра, увулдай, копеклер улуйлар, пек чиркин улуйлар, олю чыкъаджагъыны дуялар.
Мамут чекменини ерге тёшей, юкъламагъа ята.
Юкъладымы, юкъламадымы, бильмей.
Тек кошеде, аякълары устюне мусафирлер отургъаныны дуя.
Мамут къыбырдана, Беяз урбалы узун сакъалыны сыйпай.
— Мамут санъа кельдик.
Башта мен айтаджам, сонъ о айтыр.
Бакъайыкъ кимни динълер экенсинъ...
Беяз кийимди чокъ лаф этти: рухуны къутармакъны риджа этти.
Джамиге — моллагьа фитир бермеге, факъыргъа садакъа бермеге, оксюзни эвине алмагъа чагъырды.
Молла Истанбулгъа язар, Шапшалны тутарлар, паранъны къайтарырлар.
Ёлбашчыгъа яхшы этип ялварсанъ, апсханеге къоймаз.
Ёлбашчыларгъа яхшы этип ялварсанъ, олар мераметли олалар, — деди.
Къара кийимлиси эп куле: «Шапшалны къайдан тападжакъ?
О Истанбулдан чокътан кетти.
Пара истесенъ, оны булмакъ къолай.
Бираздан ёлбашчы къайтаджакъ.
Тюфегинъни азырла.
Янынъдан кечеджек...
Чокъ паранъ олур».
Мамут еринден сычрап турды, мусафирлер шу дакъкъада гъайып олдылар.
Тек табан гъыйчылдады.
Чанъ сеслери эшитильди.
Мамут тюфегини къуршунлап, пенджере артына сакълана.
Ёллар ярамай, ёлбашчы яваш-яваш кете.
Мамут хазинесини хатырлай, эвге бакъа.
Пенджереден бир шей йылтырай, тюфек сеси этрафкъа янъгъырай.
Артта атлы аскерлер келелер.
Олар эвге атылалар, Мамутны туталар, эллерини артына бурып, къушакънен багълайлар.
Мамут оларгъа къаршылыкъ косьтермей, гъайып олгъаныны биле.
Мамут апсханеде не ашай, не иче, когере.
Бутюн гедже кимнендир лаф эте.
Сакъчы онъа шубели-шубели бакъа.
Акъылдан азгъандыр, деп тюшюне.
Мамут бир кереден еринден сычрап тура, штаныны йыртмагъа башлай, сонъ къуванчнен сычрай.
Сакъчы къапу артына чекиле, онъа бакъмагъа истемей.
О, ешиль шейтан Мамутнынъ устюне сычрагъаныны, элини онынъ омузына къойгъаныны корьмей.
— Сонъки алтынны тез ол сакълы, корьселер, алырлар.
Агъызынънынъ ичине сакъла.
Мамут алтынны агъызына тыкъты.
Апсханенинъ къапысы чынъылдады.
Мамут юткъунды ве богъулды.
Мамутнынъ богъазына алтын тыкъылып, богъулгъаныны эшиткен койлюлер:
— Акъылсыз адам эди.
Ялы-Богъаздан эв алмакъ истеди.
Ялы-Богъазда ким яшай биле!
Бойле адамны аджымакъ олмаз! — дедилер.
Шу вакъыттан берли бу эвде кимсе яшамай ве халкъ бу эвни Шейтан-сарай деп адландырды.
Асан озь икяесини токътатты, сонъ бойле деп къошты.
— Бельки шимди де мында шейтан яшайдыр.
Ким бильсин!
Шейтан бир ерге ерлешсе, чокъ вакъыткъадже андан кетмей, дейлер.
## Шейтанларнынъ эви
Бир заманда бар экен, бир заманда ёкъ экен, юксек къырларнынъ тёпесинде бир чобан яшай экен.
Чобаннынъ учь огълу бар экен.
Огъуллары бабаларына къойларны отлатмагъа, къашкъырлардан, аювлар ве тилькилерден къорчаламагъа ярдым эте экенлер.
Вакъыт кеттикче, чобаннынъ уйкен огълу оськен, буюген, кучьлю-такъатлы олгъан ве озюни эр дуйгъан сонъ, куньлернинъ биринде бабасына шойле деген:
— Баба, дагъда яшап, адамлар ашада, дагъларнынъ этеклеринде насыл яшагъанларындан хаберимиз ёкъ.
Йибер мени, барып бакъайым.
Сёз берем, бир йылдан сонъ илле къайтырым.
Бабасы огълуна ёкъ демеген.
Онъа ёлгъа энъ яхшы атларынынъ бирисини, ёлда оны къорчалай биледжек балабан ве шорбаджысына садыкъ олгъан копекни, ёллукъ пара берип, озгъаргъан.
Йигит дагъдан тюшкен ве кимнинъдир ачкъан, къайда алып баргъаны белли олмагъан ёлдан кетип башлагъан.
Кеткен, кеткен, энди кунеш де къонып башлагъан, ель салкъынлашкъан, ёлунда исе не бир эв, не де бир ёлджу корюнмеген.
Бу ёл къайда алып баргъаныны сорамагъа биле джан ёкъ экен.
Апансыздан йигитнинъ ёлунда эчки отлатып юрген бир къартий пейда олгъан.
Йигит ондан:
— Къартана, бу ерлерде геджелемеге, адамларнен къонушмагъа бир эв бармы экен? — деп сорагъан.
Къартий онъа шойле джевап берген:
— Анавы къырнынъ артында бир эв бар.
Шорбаджы къадыннен лаф этсенъ, анда геджелей билесинъ.
О, санъа эр шейни анълатыр.
Амма, догърусыны айтсам, шу эв акъкъында эмиш-демишлер чокъ юре.
Гуя, бу эвге кирген адам бир даа андан чыкъмагъан.
Догърумы, ёкъмы, бильмейим.
Бельки, кимлердир бойле эмиш-демишлерни аселет таркъаткъан...
— Сагъ олунъыз, къартана, мен бойле масаллардан къоркъмайым.— деген йигит.— Кери къайткъанымда, мытлакъа сизни тапарым ве бу эмиш-демишлернинъ къайсы догърусы, къайсы ялан олгъаныны айтырым.
Йигит къартийнинъ айткъан эвге якъынлашкъанда, бакъса, адий эв дегиль де, кервансарай олгъаныны анълагъан.
Демек, мында ашамагъа да, геджелемеге де мумкюн.
Эвнинъ къапысы янында оны алчакъ бойлу, азгъын бир къадын къаршылагъан.
О, мусафирге пек къувангъан, геджелемеси ичюн исе олгъаны-оладжагъы бир капик сорагъан.
Къадын йигитнинъ къолуна анахтар берип, шойле деген:
— Ат араныны ачарсынъ, айванларны ичине алып кирерсинъ.
Мына санъа йип, бу йипнен атны ахыргъа, копекни исе ювагъа багъла.
Мен исе барып, санъа аш азырлайым.
Йигит, эписини къадыннынъ айткъаны киби япкъан.
Айванларны арангъа кирдирип багълагъан, ашаткъан, ичирген, сонъ эвге кирген.
Бакъса, софранынъ устю донатылгъан, сыджакъ шорбадан, янъы фурундан чыкъарылгъан пителерден, къавурылгъан эттен лезетли къокъулар чыкъа.
Энди софрагъа отураджакъта, къадын онъа шойле деген:
— Мусафирханемизде эскиден къалма бир адет бар.
Ашкъа отурмаздан эвель мусафир къонакъбайнен кучюни сынай — эгер енъсе, емекни бедава ашай.
Эвель мусафирлер огъулларымнен куреше эдилер, амма олар шеэрге кеттилер ве бир даа къайтмадылар.
Амма адет — адеттир.
Демек, меннен курешкен сонъ ашкъа отурырсынъ.
Йигит къадыннынъ айткъан сёзлерине кулюмсиреп, агъыртмайым деп, явашчыкътан омузларыны сыкъкъан, амма шорбаджы къадын озюнинъ арыкъ къолларынен оны белинден ойле сыкъкъан ки, йигитнинъ нефеси токътагъан, о шимди къадын оны йиберир, деп беллеген, амма, къадын йигитнинъ белини даа зияде сыкъкъан, йигит агърысына даяналмай, иш фена олгъаныны анълагъан ве:
— Атым, копегим, манъа ярдым этинъиз! — деп чагъыргъан.
Къадын исе:
— Эй, йипим, ось!
Атнен копекке чезильмеге берме! — деген.
Айванларнынъ бойнундаки индже йип деръал къалынлашкъан ве айванлар чезилип, шорбаджылары янына ярдымгъа етишип оламагъанлар.
Йигит эсини джойгъанынен, къадын оны богъып, эв янындаки чукъургъа комген.
Эвельки мусафирлери де анда ята экенлер.
Янындаки агъач устюне исе невбеттеки бельгини къойгъан.
Арадан бир йыл кечкен.
Чобаннынъ экинджи огълу да етишкен огълан олгъан.
Озюни эр дуйгъан сонъ, бабасына:
— Агъам шеэрге кетти, къайтмады, демек ёлда бир де-бир белягъа огърагъандыр.
Баба, йибер мени, агъамны тапсам, экимиз къайтырмыз,—деген.
Бабасы огълундан айырылмагъа истемесе де, уйкенини де аджыгъан, бельки о, керчектен де ярдымгъа мухтадж.
Ортанджы огълуна кетмеге разылыкъ берген, ёлда къорчаласынлар деп, янына атнен копекни берген.
Йигит, атына минип, ёлгъа чыкъкъан.
Дагъдан тюшкен сонъ, кимнинъдир ачкъан сокъачыкътан кеткен.
Кете-кете, ёлунда исе не эв, не джан расткетирмей.
Энди кунь де къонып башлагъан, огълан, къайда геджелерим экен, деп тюшюнджеге далгъан.
Апансыздан ёлунда эчки отлаткъан къартийни расткетирген.
Йигит токъталып, онынънен селямлашкъан ве:
— Бу этрафта эв бармы? — деп сорагъан.
Къартий онъа шойле джевап берген:
— Ёлунъда таштан ясалгъан эвни расткетирирсинъ, бу эв — кервансарай.
Анда геджелей билесинъ.
Амма шу эв акъкъында чешит тюрлю къолайсыз эмиш-демишлер юре.
Бу эвге кирмек къолай, амма чыкъмасы кучь, деп айталар.
Догърусыны айталармы, яланмы, бильмейим.
Озюнъ бакъарсынъ!
Йигит кулип:
— Эй, къартана, мен ичюн раатсызланма!
Озюмни къорчалай билем,— деп джевап берген.
— Туджджар дегилим де, янымда алтыным ёкъ.
Бутюн байлыгъым — атымнен мына бу копегим, о не къашкъырлардан, не аювлардан къоркъа.
Йигит къартийнинъ айткъан кервансарайына етип кельген.
Арабакъапысы огюнде оны сачы чаларгъан, эсли, алчакъ бойлу, арыкъ, начар бир къадын къаршылап алгъан.
О, мусафирге пек къувангъан.
Геджелемеси ичюн пек аз пара сорагъан.
Йигитке ат аранынынъ анахтарыны, йип берип, озю аш азырламагъа кеткен.
Ортанджысы эписини айтылгъаны киби япкъан сонъ, эвнинъ ичерисине кирген.
Бакъса, софрада тургъан ашлар бувланып, лезетли къокъулар чыкъаралар.
Тазе пителер, къавурылгъан тавукъ эти...
Энди софрагъа отурайым дегенде, къадын оны токътата:
— Бу эвде эвель-эзельден берли бир адет бар.
Мусафир, софрагъа отурмаздан эвель, эвнинъ саибинен кучюни сынамакъ керек.
Эгер саипни енъсе, бедава сыйлана.
Эвель мусафирлер огъулларымнен куреше эдилер, амма олар шеэрге кеттилер ве къайтмадылар...
Йигит кулюмсиреди, мукъайтлыкънен къадынны омузларындан къучакълады, къадын исе оны белинден ойле сыкъты ки, йигитнинъ нефеси тыйылды!
О, къадын шакъа этедир, деп тюшюнген.
Амма бетине бакъкъанынен — къоркъкъан: эвель къадын эди, шимди исе...
Йигит онынъ демирден де къатты къолларынынъ сыкъувына даянамайып, багъырмагъа башлагъан:
— Эй, меним садыкъ атым, садыкъ копегим, ярдымгъа келинъиз!
Лякин не ат, не копек шорбаджыларына ярдымгъа етишип оламагъанлар, оны къуртарып оламагъанлар...
Арадан даа бир йыл кечкен.
Энди чобаннынъ кенджеси де буюп етишкен, кучьлю-такъатлы олгъан.
Озюни эр дуйгъан ве бабасына:
— Гъалиба, агъаларым насылдыр белягъа огърадылар...
Башкъа адда илле къайтыр эдилер.
Бугунь бир тюш корьдим, олар мени яр дымгъа чагъыралар...
Бабасы не япсын, кенджесини де ёлгъан азырламагъа башлагъан.
Онынъ ичюн энъ яхшы атыны эгерлеген, ёлда къорчаласын деп, энъ къуветли копекни азырлагъан ве огълуна шойле деген:
— Огълум, ёлда-изде пек мукъайт ол.
Санъа кульген адамгъа, ве онынъ айткъан эйи сёзлерине эр вакъыт инанма, о яландан да кулюмсирей биле.
Бир къараргъа кельмезден эвель еди кере ольче де, сонъ бич.
Мына, кенджетай да дагъдан тюшкен, кете, кете, орталыкъта исе бир тири джанны расткетирмей.
Кунь къонып башлагъанда, эчки отлаткъан къартийни расткетире.
Йигит онынънен селямлашкъан сонъ:
— Къартана, бу ерлерде чокътан яшайсынъызмы? — деп сорай.
— Чокътан, огълум,— дей къартий.
Бу орталыкъта догъдым, осьтим, къартайдым.
— Я бу ёлда агъаларымны расткетирмединъизми?
Олар да, мен киби, атлар устюнде, янларында копеклери де бар эди.
— Эбет, расткетирдим! — деди къартий.
— Олар шеэрге кете эдилер.
Къайткъанда, манъа шеэрден бахшышлар кетирмеге ишандыргъан эдилер, амма аля бу кунь ёкълар.
Шеэрдеки яшайышны бегенгендирлер.
— Я бу эртафта геджелемеге ер тапылмазмы? — деп сорагъан йигит.
— Ёлунъда кервансарайны расткетирирсинъ, иште, анда геджелемеге мумкюн.
Амма сени эвельден тенбиелемеге истейим.
Шу керван-сарай акъкъында ярамай эмиш-демишлер юре...
— Айды, бакъармыз! — дей йигит ве атыны еринден кочюре.
Бираз узакълашкъан сонъ, артына чевирилип, бакъса, не корьсин: къартий эчкиси артындан чапа, этеклери астындан исе аякълары ерине эчки туягъы корюнген...
Йигит бабасынынъ айткъан сёзлерини хатырлагъан: «Бакъ сен, эчки эчкини къувалай...»
Этрафында не бир джан, не бир эв, тек бу къартий ве эчки олгъанларына тааджипленген ве мукъайт олмакъ кереклигини анълагъан.
Йигит кервансарайгъа келип еткенде, кунь къонгъан эди.
Къапы янында оны къадын къаршылагъан.
«Къартийнинъ джариеси беклей деп тюшюнген йигит.
Къадын аткъа, копекке бакъкъанындан, йигит агъалары бу ерде олгъанларыны анълагъан, лякин сораштырып отурмагъан.
Къадын йигитке ат аранынынъ анахтарыны ве йип берип, айванларны йипке сыкъча багъласын деп айткъан.
Копек, юваны къокълагъан сонъ, раатсызлыкъ бильдирмей, тёшельген пичен устюне ятып узангъан.
Аты да, раатсызлыкъ бильдирмеген, янъы ерге тюшкенде, эр вакъыт япкъаны киби, этрафына сакъынып бакъмагъан.
«Демек, айванлар таныш къокъуны дуйгъанлар»,— деп тюшюнген йигит ве къартийнинъ, бу эвге кирмек къолай, амма чыкъмасы кучь, деген сёзлерини хатырлагъан.
Эвнинъ янына якъынлашаяткъанда, къадыннынъ онъа туттургъан йипини хатырлап, оны джебине сакълагъан.
Ичери кирсе, софранынъ устюнде азыр аш бувлана, тазе пителер, къавурылгъан тавукъ къокъуй экен.
«Емекни насыл тез азырлагъанмыз...»,— деп тюшюнген йигит ве къадындан сорагъан:
— Агъаларым да сизде геджелемеге къалмагъан эдилерми?
— Эбет, къалгъан эдилер! — джевап берген къадын.
— Тек олар шеэрге ашыкъа эдилер.
Кери къайткъанда, кирмеге ишандырдылар, амма бир даа кельмедилер.
Иште, огъулларым да ойле...
Шеэрге кеттилер, бир даа къайтмадылар.
Шеэр — токълукъ бильмеген къурсакъ киби, ютса, бир даа кери тюкюрмез.
Сен де шеэрге тюшсенъ, мукъайт ол.
Йигит энди софра башына отураджакъта, къадын оны токътатып:
— Огълум, бу эвде эвель-эзельден берли бир адет бар.
Бу адетни та меним къартбабам башлагъан эди.
Мусафир, софрагъа отурмаздан эвель, эвнинъ саибинен кучюни сынамакъ керек.
Эвель мусафирлер огъулларымнен куреше эдилер... — къадын аджыныкълы кулюмсиреди.— Амма адет — адеттир...
Мени енъсенъ, емегинъ бедава оладжакъ.
«Не себептен меннен курешеджек ола я бу? — деп тюшюнген йигит,
— Озю зорнен аякъ устюнде тура...
Э, бу иште бир къыл бар... бу къадын къучакъласа, зор оладжакъкъа ошай...»
Къадын йигитни къучакълагъанынен, о, къоллары демир олгъаныны анълады ве иш ненен битеджегини беклемей, аты ве копегини ярдымгъа чагъырды.
Ачувлангъанындан, къадыннынъ бети къыйышкъан:
— Ось, йипим.
Атнен копекке ярдымгъа кельмеге берме! — деп багъыргъан.
Йигит, джебиндеки йип къыбырдангъаныны сезген.
О, деръал оны джебинден чыкъарып, къадыннынъ бойнуна саргъан.
Йип, осип, осип, вира къалынлашкъан ве эв саибесини богъып башлагъан.
Шу арада айванлар да саибине ярдымгъа етишкенлер.
Къадын, бойнундаки йипни чекип ташламагъа тырышкъан, амма онъа кучю етмеген.
Йип богъазыны ойле сыкъкъан ки, агъызындан тишлери, козьлеринден бебеклери атылып чыкъкъанлар.
Башында исе эчки бойнузлары осип чыкъкъан.
Къадын ерге юварлангъан, антери тюбюнден исе, къартийнинъки киби, эчки туякълары корюнген.
Йигит агъалары насыл ольгенлерини деръал анълагъан.
О, агъаларыны къыдырып, бутюн одаларны айланып чыкъкъан.
Одаларнынъ бирисинде сув толу олгъан эки гугюмни тапкъан.
Бирисининъ ичиндеки сув быланыкъ, батакълыкъ къокъуй, экинджисинде исе буллюр киби темиз ве тазе дагъ чечеклеринен къокъуй экен.
Йигит этрафына бакъынгъан ве кошеде, орюмчекке сарылы балабан къара бийни корьген.
Биринджи гугюмден сув алып, бийге сепкен, онынъ аякълары шу ань топланып, орюмчеклер устюне олю алда асылып къалгъан.
Бундан сонъ йигит экинджи гугюмдеки сувдан алып, кене бийнинъ устюне сепкен.
Не корьсин — бий тирильген!
Йигит къадыннынъ агъаларыны сакълагъан ерни чокъ арагъан.
Не исе, эв артындаки дирекни ве устюндеки бельгилерни корип къалгъан.
Дирек янындаки топракъны къазгъалап башлагъанынен агъаларынынъ джесетлери чыкъкъан.
Оларнынъ устюне гугюмлердеки сувдан, башта джансыз союны сепкен, бундан сонъ экинджи гугюмдеки джанлы сувны сепкенинен, агъалары тирильген!
Агъалар, бир даа аман-эсен корюшкенлерине эм агъладылар, эм кульдилер.
Къардашларына миннетдарлыкъларыны насыл бильдиреджеклерини бильмегенлер.
Сонъ бойнузлы обурны озьлери яткъан чукъургъа комьгенлер, устюнден агъыр ташлар тизгенлер, дирекни исе якъкъанлар.
Олар бу ишни япкъанларынен — шу ань керван сарай да ер юзюнден гъайып олгъан.
Бойле этип агъа, къардашлар сагъ-селямет эвлерине къайткъанлар.
## Шейтан ве къызылчыкъ
Къырымнынъ Отуз вадийсинде ойле бир алямет бар — къызылчыкъ чокъ олгъан йылы къыш къатты ола экен.
Къартлар буны шойле анълаталар.
Къадимий заманларда, дюньяны яраткъан Алла бу ишини битиргенде, баарь келип, тереклердеки бурьлер къабарып башлагъан, амма башта къызылчыкъ чечек ачкъан, ондан сонъ исе башкъа тереклер де чечеклегенлер.
Ерде яшагъан бутюн инсанлар ве дигер махлюкълар чечеклер ве тереклерге узангъанлар.
% Эр кес озюне бегенгенини сайлап алмагъа истеген.
% Буны корьген Алла аз-бучукъ вакъыттан къавгъа-давалар башлайджагъыны анълап.
Эр кесни янына чагъыргъан ве эр бириси озюне бегенген чечек я да терекни сечип алмасыны ве сонъундан бу теректен файдаланмасыны ве башкъаларынен дава этмемесини эмир эткен.
Биревлери бирини, дигерлери дигерини сорагъанлар.
Ниает, невбет Шейтангъа да кельген.
— Я сен къайсыны сайладынъ, Шейтан? — деп сорагъан ондан Алла.
— Мен къызылчыкъны сечип алдым.
— Яхшы тюшюндинъми?
— Къызылчыкътан гъайры башкъа шей манъа керекмей, — деген Шейтан, айнеджи козьлеринн ашагьа эгип.
— Я не ичюн къызылчыкъны сайладынъ? — деп тааджипленген Алла.
Лякин Шейтан сырыны Аллагъа ойле де айтмагъан.
— Яхшы, — деген Алла. — Ал озюнъе къызылчыкъны, — ичинден кулюмсиреген Алла.
Шейтан, къувангъанындан, къуйругъыны саллап, сычрай, сычрай кеткен.
О, эр кесни алдаткъанына эмин эди.
Къызылчыкъ бутюн тереклерден эвель чечекледи, демек пытакъларындаки махсуллар да башкъа тереклердеки махсуллардан эвель пишеджек.
Биринджи пишкен махсуллар исе энъ паалы олалар.
Демек, о къызылчыгъы ерине джаны истеген шейни алыр.
Яз да кельди.
Тереклердеки махсуллар пишип башлады.
Башта кирез, ондан сонъ вишне, къайсы, шефтали, эрик, алма, армут, къызылчыкъ исе эп пишмей.
Къатты ве ешиль.
Шейтан энъсесини къашый, ачувлана, къуйругъыны ерге ура ве терекке ачувнен бакъып: «Санъа айтам, тездже пиш!» — дей.
Амма къызылчыкъ оны эшитмей, пишмеге ашыкъмай.
Шейтан зияде ачувланды, емишлер устюне уфюрип, оларны озюнинъ сыджакъ нефесинен якъты.
Къызылчыкъ, атеш киби къызарды, амма къатты ве экши къалды.
Адамлар Шейтангъа бакъып, кулелер:
— Не, къызылчыкъ сёзюнъни динълемейми?
Санъа бир дебир шейге ачувлы олса керек!
Шейтан, даа зияде ачувланды, ерге тюкюрди, къызылчыкъ исе тек къарарды.
Шейтан къызылчыкъкъа къолуны силькип:
— Олмайджакъ бир емиш!
Экшиликтен ашалмай... — деген.
— Сен манъа керекмейсинъ.
Барсын, сени истеген джыйсын! — Бойле деп Шейтан тургъан еринде дандюрик киби айлангъан — ве орталыкътан гъайып олгъан.
Арадан вакъыт кечти, багъчалардаки бутюн емиш ве махсуллар джыйылды, къызылчыкъ исе энди пишти.
Адамлар дагъгъа барып, лезетли ве татлы къызылчыкъны джыйып башлагъанлар.
Эм джыя, эм Шейтаннынъ устюнден кулелер.
Шейтан адамларнынъ мыскъылларына даянамагъан ве оларны джезаламагъа истеген.
Базыда адамлар къызгъаныч олгъанларыны биле эди.
Ойле япкъан ки, экинджи йылы къызылчыкъ эки кере зияде берекет берген.
Амма онынъ пишмеси ичюн кунешке сыджагъыны ерге эки кере зияде йибермеге керек олгъан.
Адамлар берекетке пек къувангъанлар, Шейтаннынъ къылыгъыны анъламагъанлар.
Шу йылы кузьде кунеш ярыгъы ве сыджагъына керегинде зияде масраф эткен, болдургъан, бираз раатланмакъ къарарына кельген.
Шунынъ ичюн къыш къатты, къарлы ве сувукъ олгъан.
Тереклер сувукътан бузлагъанлар, озенлерни буз къаплап алгъан.
Адамлар эвлеринден тышары бурунларыны биле чыкъармагъа къоркъкъанлар.
Ана санъа шейтаннынъ къылыгъы!
Иште, шундан сонъ бойле алямет къалгъан: къызылчыкъ эр вакъыттакисинден эки кере зияде берекет берсе, къыш къатты оладжакъ.
Шейтан исе аля даа тынчланып оламай ве мыскъыллагъанлары ичюн адамлардан интикъамыны ала.
# Эйикъомшуджылыкъ
__Иншалар джыйынтыгъы__
БМТнынъ Къачакъларнынъ Ишлери боюнджа Алий Комиссарнынъ Идареси — бутюн джиандаки къачакъларны къорчаламакъ ве оларгъа ярдым этмек макъсадынен мейдангъа кетирильген гуманитар тешкиляттыр.
Къачакълар — озь мемлекетлерини зорбалыкъ нетиджесинде терк этмеге меджбур олгъан адамлардыр.
Оларны къачакъларгъа чевирген чокътан-чокъ себеплер арасында энъ эсасы — этник кергинлик нетиджесинде асыл олгъан конфликтлердир.
БМТнынъ Баш Ассамблеясы Къачакъларнынъ ишлери боюнджа Алий Комиссарнынъ Идаресине гражданлыгъы олмагъан шахсларнынъ меселелеринен огърашмакъ вазифесини де юкледи.
Малюм ки, гражданлыгъы олмагъан шахслар эр анги граждангъа менсюп укъукълардан ве имтиязлардан файдаланып оламайлар.
БМТнынъ Къачакъларнынъ Ишлери боюнджа Алий Комиссарнынъ Идареси Къырымда гражданлыгъы олмагъан шахсларнынъ сайысыны эксильтюв ве гражданлыкъкъа малик олувнынъ устюнликлерини айдынлатув боюнджа тедбирлерни омюрге кечирювде Украина укюметине ярдым косьтере.
Къачакъларнынъ Ишлери боюнджа Алий Комиссарнынъ Идареси укюметлер ве тешкилятларнен бирликте ихтималлы конфликтлернинъ огюни алмакъ ичюн фаалиетни кенишлете.
БМТнынъ Къачакъларнынъ Ишлери боюнджа Алий Комиссарнынъ Идареси ве Къачакъларнынъ Ишлери боюнджа Цания Кенъешининъ «Къырымда толерантлы тасиль» адлы лейхасы черчивесинде мезкюр дерсликлерден талебепернинъ фааль иштиракинде файдаланув толерантсызлыкъ алларынынъ сайысыны эксильтмеге ярдым этер ве, бойлеликнен, биринджи невбетте къачакъларнынъ пейда олмасыны азлаштырыр.
Толерантлы тасиль лейхасы Къыргъызыстан Джумхуриетинде де омюрге кечирильген эди.
## Эв музейи
__Османова Майе, 15 яшында, Джанкой ш.__
Меним адым Османова Майе, къырымтатарым, 10-нджы сыныфта окъуйым.
Меним омюр теджрибем даа о къадар зенгин дегиль, тарихнынъ акъикъатыны, сиясетчилернинъ даваларыны даа анълап оламайым.
Бу дюньягъа яваш-яваш ачылмагъа башлагъан козьлеримнен бакъып, ильк сербест адымларымны атам ве этрафта олып кечкен шейлерге мукъайтлыкънен къыймет кесмеге тырышам.
«Эйикъомшуджылыкъ» деп адландырыгъан ярышта иштирак этер экеним, мен гъалип чыкъмакъ я да пара мукяфатыны алмакъны умют этмейим, ёкъ.
Мен ялынъыз, достлар иле къонушув къуванчынен, миннетдарлыкъ дуйгъуларымнен, пайлашмакъ истейим.
Даа да яхшы, мераметли олмакъ, этрафымдаки адамларгъа даа зияде къуванчлар кетирмек истегенимден «къанатларымнынъ» ярдымынен кокке котериледжегимни дуям.
Биз Къырымгъа Андижан шеэринден кочип кельгенде мен 6, Лера адлы къардашым исе — 3 яшларында эдик.
Янымызда не къартана, не къартбабамыз бар эди.
Лякин руслар — Люба апте ве Аркаша агъа — бизни озь торунлары киби севе эдилер.
Олар бизни аля даа севе ве саялар.
Шу себептен, кимерде уйкенлер бутюн бизим беляларымызда рус халкъыны къабаатлап, оларнынъ джеза ве сюргюн этильмесини талап, эткенлеринде, мен акъаретленем ве къоркъам.
Ана-бабамнынъ хатырлагъанларына коре, биз 1988 Джанкой шеэрине кочип кельгенде, къырымтатарларгъа нисбетен мунасебетлер пек агъыр эди.
Лякин бабама достлукъ ве ярдым къолларыны узаткъан ильк адамлардан бири — украиналы Андрей эмдже олгъан.
Олар бизге мусафирликке кельген акъшамлары эвде байрам ола эди.
Ира апте — аилемизнинъ буюк досту — Къурбан байрам вакътында, тутукъланып олса да гъурур иле къырымтатар тилинде: «Байрамынъыз мубарек олсун»,— деп, баба ве анамызнынъ къолларыны алгъанда, юреклеримиз джыллы дуйгъуларгъа тола эди.
Куньлернинъ биринде Украина тарихы дерсинде оджамыз къырымтатарларнынъ озь Ватанларындан сюргюн этильгени акъкъында икяе этти.
Шу сюргюнликнинъ себебини де айтты — Улу Ватан дженки йылларында къырымтатар халкъы хаинлик япкъан эмишлер.
Бизим сынфымызда къырымтатарлардан тек мен эдим.
Пек утанып, сыкъылып, козьлеримден акъкъан яшларны туталмайып эвге къайттым ве экинджи куню мектепке бармагъа къоркътым.
Анам манъа бизим уфакъ «эв музейимизни» косьтерди: бу — къартбабамнынъ дженктен кельген ве сакълы олгъан, сараргъан, эм рус, эм латын языларынен дюльбер язылгъан мектюплери эди.
1954 сенесининъ сентнбрь 25-те чыкъкъан «Правда» газетасынынъ парчасыны да косьтерди.
Оны окъур экеним, капитан Аблялимов Сервер Аблялимович «2-нджи дереджели Ватан дженки» орден иле мукяфатлангъаныны бильдим.
1949 сенесининъ июнь 14-те язылгъан мектюпте исе «Гвардия капитаны, батальон командирининъ муавини Аблялимов Сервер Аблялимович аскерлерлик еминине садыкъ къалып ве Социалистик Ватаныны къорчалап, 1945с.март 26-да джесюрлердже эляк олды,аскерий итирамларнен дефа этильди.
Маджаристан», — деп язылгъан эди.
Эртеси куню мен озь халкъымнен гъурурланаракъ, эминликнен сокъакъкъа чыкътым, «хаинлер» деген сёзни эшитсем де, букюльмез эдим.
Мен олып кечкен вакъианы ич бир вакъыт хатырламагъан ве мени акъаретлемеген сыныфдашларыма озь тешеккюрлеримни бильдирем.
Олар оджамызгъа бакъкъанда, ферасетли олып чыкъты.
Уйкенлер эр шейнинъ джезасыны талап этелер, лякин бу белялар бизим — бала ве торунларнынъ башларымызгъа етеджек.
Бизлер исе, аксине, муаббет яшамакъ, бизим Къырымымызгъа файда кетирмек, Ватанымызны гъайрыдан тиклемек истеймиз.
Къырым — кечмишнинъ дегиль де, шимдики заманнынъ ве келеджекнинъ, яни бизимдир.
Къырым — аджайип ер ве шу дюльберликни зулум ве дженк иле мугъайтмакъ мумкюн дегиль.
Мен Балаларны къорчалав кунюнде «Достлукъ форумыны» кечирмекни теклиф этем.
Бу буюк байрамда Къырымда яшагъан чешит миллетлерге менсюп балалар озь халкъларынынъ тарихы, медениети ве яшайышлары акъкъында икяе этер, шенъленир, бири-бирлерининъ къолларыны тутып, эписи ичюн умумий олгъан бир тюркюнинъ бейитлерини чешит тиллерде йырлар эдилер.
Бунъа «Кичкене Енот» мультфильмден алынгъан тебессюм акъкъындаки тюркю гъает уйгъун олур эди.
Бельки де, бойле этип, буюклерни бири-бирилерини севмеге ве урьмет этмеге, кечмишни хатырламамагъа, келеджекни умютнен беклемеге огретирмиз.
## Эвелин, кель!
__Павел Ольшанский, 8 яшында, Керчь ш.__
Кечкен кузьде озь тувгъан шеэрим Керичте гимназиянынъ 1-нджи сынфына окъумагъа кирдим.
Бизим сыныфымызда чешит миллетлерге менсюп 30 къыз ве огълан окъуй: Автонди — гурджи, Мэри ве Марк — еудийлер, Юра — немсе, Гаяне — эрмени, Луис — испаниялы, руслар, мен — украиним.
Бир кунь сыныфымызгъа Эвелин деген дюльбер адлы къызчыкъ кельди.
Эвелин — къырымтатардыр.
Оджапчемиз экимизни бир ралеге отуртты.
Биз достлаштыкъ.
Дерслерден сонъ Эвелин иле мен бир ёлнен эвге къайтамыз.
Мен онъа чантасыны алып кетмеге ярдым этем.
Ёл бою биз бугуньки хаберлер ве ярын япаджакъ шейлеримиз акъкъында лакъырды этемиз.
Раатлыкъ куньлерининъ биринде Эвелин мени эвлерине мусафирликке чагъырды ве озь тувгъанларынен: ана-бабасынен, къартана-къартбабасынен ве огълан къардашынен таныш этти.
Биз дюльбер донатылгъан софра башында отурып, къавалтылар иле чай ичтик ве мейвалар ашадыкъ.
Эвелиннинъ къартана ве къартбабасындан олар къайдан кельгенлерини сорап бильдим.
Бизим шеэримиз Керичке узакъта ерлешкен Орта Асиядан кочип кельген экенлер.
Чокъ йыллар эвельси, Эвелин ве къардашчыгъы бу дюньягъа даа кельмегенде, къартана-къартбабасы мында, Къырымда, яшагъанлар.
Амма 1941 сенеси июнь 22-де Улу Ватан дженки башлана, 1944 сенеси майыс 18-де бутюн къырымтатар халкъы озь тувгъан топрагъындан — Къырымдан сюргюн этиле.
Йыкъылгъан ве адамсыз къалгъан пек чокъ койлер ярымадамызнынъ харитасы устюнден гъайып олды.
Шимди исе сюргюн этильген халкълар Ана-Юртларына — Къырымгъа къайталар.
Керичте 70-тен зияде миллетке менсюп олгъан инсанлар яшайлар.
Эвелин иле берабер денъизге барып, къыш вакътында бизге кельген ач ве ушюген акъкъуларгъа ем бергенимизни сыкъ-сыкъ хатырлайым.
Бу яз исе Эвелин Москвагъа кетти.
Мен оны сагъындым.
Келеджек язда кель, Эвелин!
## Гогерджинлер
__Галина Руденко, 11 яшында, Лобаново каю__
Бизим коюмизнинъ темелини къойгъанлар — чехлердир.
Атта онъа Богемка да дей эдилер.
Кеченлерде коюмиз 135 яшыны толдурды ве мектебимизге Чехиядан мусафирлер кельдилер.
Мудиримиз: «Балалар, мусафирлеримиз мектепке кельгенде, медениетли адамлар олгъанынъызны унутманъыз!», — деп тенбиеледи.
— Я, биз оларнен насыл этип анълашаджакъмыз?
— Анълашырсынъыз, — деп кулюмсиреди Юлия Павловна.
Мусафирлер — огълан ве къызлар — келип чыкътылар.
Биз оларны селям берип, къаршыладыкъ, олар исе сыджакъ тебессюмлер иле озь тилинде бир шейлер айтып, къолларымызны сыкътылар.
Мектепни доланып чыкъкъанда, олар раатлыкъ ве дюльберликтен айретленип: «О, о!» — деп айта эдилер.
Оларнынъ бегенгенлерини анълаймыз.
Я, тюркюмизни йырлагъан вакъытта олар къуванч иле насыл эль чырптылар!
Мудиримиз акълы эди — достунъны анъламакъ истесенъ, бир чаре тапарсынъ.
Лякин базы вакъытларда аятны анъламакъ кучь ола.
Меним Заринка адлы достумнынъ бизге эр шейни анълатмагъа севген къартанасы бар.
Куньлерден бир кунь мен ондан: «Не себептен сиз яшагъан еринъизни быракъып, Къырымгъа кельдинъиз?», — деп сорадым.
О, манъа: «Ят мемлекетте алмалар алтындан олуп тувгъан юртунъда тикенлер оссе биле, кене де озь юртунъ, эр шейден мукъаддестир,лякин топракъ сенинъдир ве инсан ичюн ондан эйи бир шей ёкъ», — деп насылдыр бир терен ферасет иле джевап берди.
Биринджи сыныфта олгъанда, оджапчемиз бизге гогерджинлер акъкъында икяе эткени аля даа хатырымдадыр.
Къушларны Киевден Иркутск шеэрине саталар.
Гогерджинлер исе эки йыл девамында учтылар,янъы ерде эм ювалары, эм ашлары яхшы эди, амма «алтын юва — ябанджы юва"дыр.
Демек, инсанлар да Ватансыз яшап оламайлар.
Коюмизде чехлер, украинлер, руслар, къырымтатарлар бирлик олып яшайлар ве эпимиз ичюн шу кой — Ватандыр.
Бельки де, даа да яхшы койлер бардыр, факъат бизим ичюн о, энъ къыйметлидир.
## Достлукъ эр шейни енъди
__Бахман Влад, 16 яшында, Феодосия ш.__
Бизим дюньямыз ойле къурулгъан ки, биз чешит миллетлерге менсюп олгъан адамлар арасында яшаймыз.
Буны бизим буюк эвимиз — Къырымда — пек яхшы корьмек мумкюн.
Рус ве украин, къырымтатар ве немсе, булгъар, урум ве еудий, эрмени ве дигерлери якъын къомшулар киби яшайлар.
Белли ки, козьлерининъ, сачларынынъ, терисининъ ренкине бакъып дост сайламакъ мумкюн дегиль.
Яхшы ве ярамай миллет олмаз, тек конкрет инсанлар яхшы ве ярамай ола биле.
Мен немсе миллетининъ векили оларакъ, Къырымда яшагъан немселернинъ тарихыны икяе этмек истейим.
Бизим къартбабаларымызнынъ деделери Русиеге узакъ заманларда кельгенлер.
Олар озь бильги ве усталыгъынен шан-шурет къазангъанлар.
Эмек ве низамны севгенлери ичюн, оларны пек урьмет эте экенлер.
Русие, Украина ве Къырым-эдждатларымыз ичюн тувгъан эв олгъан.
Янъы ватанда узун йыллар девамында немселер башкъа халкъларнен бирликте яшап, берабер чалышкъан ве раатлангъанлар.
Лякин адамлар ичюн буюк фаджиа олгъан II Джиан дженки башланды.
Немселернинъ бир къысмы гъает фена олгъаны ичюн, шу миллетке менсюп олгъан адамларнынъ эписине душман ады бериле.
1941 сенесининъ август 18-и Къырымда яшагъан немселер ичюн дешетли бир кунь олды.
Адамларны мал вагонларына отуртып, Сибирь, Урал ве Къазахстангъа сюргюн эттилер.
Узакъ ёлда ачлыкътан, сувукътан, къыйынлыкълардан пек чокъ адам телеф олды.
Сагъ къалгъанлары исе—орман ве чёльге, яшамакъ ичюн бир-де бир шараит олмагъан ерлерге тюштилер.
Тамам о вакъытларда сувукълар башланды, адамларнынъ чокъусынынъ исе атта къалын урбалары ёкъ эди.
Бу агъырлыкъларгъа даянып сагъ къалгъан инсанларны даа узун муддет девамында душман деп, сая эдилер.
Немселерде ана тиллеринде лакъырды этмек ве окъумакъ, адам акъыллы яшамакъ ве чалышмакъ имкянлары ёкъ эди.
Арадан чокъ йыл кечкен сонъ, немселер ве сюргюн этильген дигер халкълар озь тувгъан ерлерине къайтмагъа чаре булдылар.
Яраларны тедавийлеген шей — Вакъыттыр.
Немселер ве дигер халкъларнынъ арасындаки достлукъ, муаббетлик арта ве къуветлене.
Кеченлерде мен Кефе шеэринде олып кечкен немсе медениетининъ фестивалинде иштирак эттим.
Байрамны, онъа давет этильген чешит мусафирлер: руслар, украинлер, корейс ве эрменилер джан-юректен селямладылар.
Фестиваль иштиракчилери ве мусафирлери шеэрнинъ тарихынен ве итибаргъа ляйыкъ олгъан ерлеринен таныш олдылар.
Мен 1941 с. Кефеде элли бинъ адамдан ибарет олгъан мешур десант гъайып олгъаныны бу ерде эшиттим.
Фашизм чокъ халкъларгъа эсапсыз белялар кетирди.
Мен Марина Цветаеванынъ «Германия» адлы пек кучьлю бир шиирини билем.
Бу шиирде шойле сатырлар бар:
«Ах сувукъ дагълар арасында булунгъан ал янакълы къыз
Германия!
Германия!
Германия!
Масхаралыкъ!
Яры дюньянынъ саиби олды,
Эвельде масаллары, иле шуретли,
Шимди исе танклар иле рыкъма-рыкъ толу...
Бу Германия ичюн масхаралыкъ йыллары олды.
Фашизм инсанларгъа чокъ белялар кетирди.
Факъат кимерде акърадашларым мени фашист, деп чагъыралар.
Шу себептен джаным пек агъыра, немселернинъ эписи фашист олмагъанларыны анълатмагъа тырышам.
Шунынъ ичюн, бельки де, шеэр немсе халкъыны багъышлады ве оны озь топрагъында къолларыны ачып къаршылады.
Шеэр афу этти — фестиваль акъкъында энъ буюк теэссуратым будыр.
Мен ватанымнен гъурурланам.
Достлукъ эр шейни енъди!
Фестиваль байрамгъа чевирильди.
Къырымда биз эпимиз янъы ве эр кес ичюн умумий олгъан Эв къураджакъмыз.
Чюнки бизим бир топрагъымыз ве эр биримиз ичюн озь ышыкъларыны къызгъанмагъан ве бирлигимизни къыздыргъан екяне кунешимиз бар.
## Муэллифтен
«Сулико» гемиси скелеге акъырындан келип янашты.
Ёлджулар буны сезмей къалдылар.
Когертеде кимсе ёкъ… эр кес ичеридеки ханелерде.
Тёгерек пенджерелерден саильге козь эткенлер дахи шеэрни корип оламадылар, чюнки эвлернинъ тенеке дамларыны шыбалап, таш тёшели ёлларны быланчыкъ сувгъа гъаркъ этип, кучьлю ягъмур ягъмакъта.
Скеле мейданында таксиден эсер ёкъ.
Эписи къачкъан, сакълангъан.
Накълият «Сулико»ны къаршылап алувдан аджиз.
«Сулико» ойле геми ки, истегенде келе, истегенде кете.
Уриет варлыгъы.
Тек кезинти ичюн.
Къабурчакъ дивар талдасында пусып тургъан эрзакъ машинасынынъ айдавджысына ялвардым, мени кабинасында «Астория»гъа алып кельди.
«Геджени, исте-истеме, холлда, аякъ устюнде турып, яхут кресло устюнде юкъусырап кечиреджегим...» деген фикирнен, тюшкюн алда мусафирханеге кирип, къаверенкли агъач больме ичиндеки ешиль сачлы яш къадыннынъ огюнде токътадым.
Агъзымдан даа лаф чыкъмады.
— Экинджи къатта юз алтынджы ода... — деди о деръал.
Бу сёзлер кимге аит экенини бильмей, этрафыма бакъындым.
Янымда мусафир киши корюнмеди.
Къадын козьлерини огюндеки джедвельден узьмей, элини манъа узатты.
Ичине паспортымны къойдым.
— Эки кумюш етмиш капик,— деди манъа.
Баш пармагъынен, ишарет ве орта пармакъларыны чертип алды.
— «Парайы вирен, дудюги чалыр...» дей тургъанлар бизим татарлар.
Ешиль парикли къадын бу сёзлерни татарджа сёйледи, сонъра соза берип, эснеди.
Эснегенинден озю утанды, гъалиба, авучынен агъзыны къапады, дюльбер кулюмсиреди.
Дефтерде адымны сол элинен чолпаджа язды, паспортымны къайтарып озюме берди.
Мен кенъ мердивен бою экинджи къаткъа котериле башладым.
Курорт шеэринде язнынъ чиллесинде бойле зийнетли отельде ятакънынъ маъмюрлигине тааджиплендим.
Экинджи къатта невбетчи енге меним одамны косьтерди.
Давушсыз ичери кирдим.
Кроватларнынъ биринде киши юкъламакъта.
Дигери бош.
Мен ёргъун эдим.
Союнып, тез-тез яттым.
Саба кягъыт шытырдысындан уяндым.
Къомшум, эсли адам, кровать узеринде, аякъларыны ерге саркъытып отургъан, газета окъумакъта.
Юзю бакъыр ренкли.
Сачлары акъ.
Мыйыгъы токъал, беяз.
Къашлары къара.
Иш, эльбетте, къомшунынъ къашларынынъ къаралыгъында дегиль, озюнинъ кимлигинде.
Бойле бакъсанъ, тиджарет ишинен мешгъуль адамгъа бенъзей.
Саба эрте тургъан... энди шеэрни доланып кельген.
Газетаны козьлерине пек якъын тутып, козьлюксиз окъумакъта.
Мен тыраш олдым, йыкъандым.
Бири-биримизнен таныш олдыкъ.
«Георгиос Монолуполос олам мен...» деди киши.
Кокчетаудан кельген.
Дженктен эвель бу шеэрде яшай экен.
Тюневин кетип озюнинъ эски эвини къыдыргъан, тапып оламагъан.
Эвнинъ еринде учь къатлы универмаг ясалгъан.
Эски ашналарындан кимсе къалмагъан.
— Бу якъларгъа не мунасебетнен тюштинъиз? — деп сорады менден Георгиос Монолуполос.
— Истраат этмек истейсинъизми?
— Эбет!
Истраат ичюн кельген эдим,— дедим мен ве ойле дегенде кокюс кечиргенимни дуймай къалдым.
Ничюн кокюс кечирдим?
Вакъытнынъ тез кечип кеткенине языкъсындыммы?
Озюм де бильмейим.
— Энди кери къайтам.
— Афу этинъиз,— Георгиос элиндеки газетаны кровать устюне быракъып, кевдесини догърултты.
— Банадан бери сизге бакъам... таныш кишиме бенъзейсинъиз.
Эльбет, пек таныш кишиме...
– Сиз Фенер-Бурунда яшамагъанмы эдинъиз?
Лакъырдымыз артыкъ эки якълап багъланып кеткен сонъ, Георгиос азар-азар тёкюне берди.
Мен динъледим, тек суаллерине джевап бердим... джевап бермегенлерим де олды.
Къомшум манъа озюни малие хадими деп, такъдим этти.
Къыркъ йыл банкте бюджет болюгинде ишлеген.
Шимди истифада.
Къадыны былтыр вефат эткен.
Къызы эвли.
Эким.
Георгиос шимди ялынъыз.
Ве кимгедир, ничюндир даргъын.
О хайли вакъыт озюнинъ Фенер-Бурун акъкъындаки суалине джевап беклеп, сусып отурды.
Джевап алмагъан сонъ, девам этти.
— Балалар яш экенде анасыз ве бабасыз яшап оламайлар.
Буюген сонъ бабаны танымайлар,— деди Монолуполос къаарьли давушнен,— мен кеттим.
Яхшылыкънен кеттим.
Иште, бойле... чыкътым кельдим, весселям!
Не истеселер, оны япсынлар... менсиз.
Кокчетауда экенде, азбары ичинде помидор, мор-патильджан асрагъан.
Сонъ ёрулгъан.
Эписинден вазгечкен.
Мында биревлерни тапып, биревлерге сыгъынып, омюрининъ сонъки айларыны, бельки де куньлерини сукюнетте кечирмек истей.
— Ёкъ.
Фенер-Бурунда яшамадым,— дедим мен къомшума.
— Сизни ильки корюшим.
Георгиос манъа кедерли-кедерли бакъты, бир шейлер айтмакъ истеп, тамшанды.
Мен кийиндим.
Эрте-ярыкъ шеэрге чыкъып, ишимни бакъмагъа меджбур экенлигим ичюн ондан афу истедим.
— Насыл иш?— деп сорады Георгиос.
— Поездге билет алмакъ керекми?
— Хайыр!
Архив идаресинден... весикъа.
— Архив?
А! — Георгиос, къакъына берип, кевдесини догърултты, ишарет пармагъыны зияде тёпеге котерди.
— Дженктен эвель, анда, архивде... къарт караим чалыша эди,— деди о.
— Онынъле къомшу эдик.
Мен енгильден башымны эки дефа къакъыттым.
Бу къакъытувлар, шубэсиз, къомшумнынъ сёзлерине разылыгъымны, яхут итиразымны ифаде ичюн дегиль, бельки онынъ саделегине косьтердигим незакет эди.
Георгиос оны анъламады.
Элесленди, къызарынтылы, козь къапакъларыны сыкъ-сыкъ ойнатты.
Мен одадан чыкътым.
Коридорда кузьгюнинъ огюнден кечеяткъанда, озюмнинъ къыяфетимни коре къалып, токъталдым.
Истраат куньлеримде кунештен янгъан бетим бираз акъчыллангъан, кийикленген, чюнки кечкен гедже аз ве раатсыз юкъладым.
Сабыкъ Итальян джаддесинде — шимди ады не, бильмейим — къыскъа панталонлы, чыбалыкъ сачлы, бакъыр беденли, первасыз яш эркеклер ве къадынлар кезинелер.
Къайсы эркек, къайсы къадын: баъзан бир бакъышта бильмек кучь.
Ава серин, ягъмур токътагъан.
Ер эппи къуругъан.
Сокъакъны конделенлеп кечтим, ешиль аралыкъ бою Джиневиз Къалеси бетке догърулгъанда, эски тула бинада Архив идаресининъ лейхасы козюме чалынды.
Эбет, манъа Архив идареси керек.
Ичеридеки невбетчи, коридорнынъ сол къанатына бурулмамны тевсие этти.
Къапулар устюндеки тюрлю языларгъа бакъа-бакъа кетеята эдим, огюмде хыналы сач, эсли къадын пейда олды.
О коридорнынъ ахырындаки мердивенден юкъары котерильмек кереклигим хусусында тенбиледи.
Къадыннынъ дегенини де яптым.
Ичтен ачыкъ, тыштан демир пармакълыкънен орьтюлип, устюне ири килит асылгъан къапу янында милиция сержанты мени токътатты.
— Сизге ким керек?— деп сорады о.
Манъа ким керек?
Теэссюф, озюм де яхшы бильмейим.
Тек... не кереклигини билем.
Сержант яш киши.
Якъында орду хызметинден кельгенге бенъзей.
Лакъырдысында, арекетлеринде казарма тертиби сезильмекте.
Онынъ бу ердеки хызмети башкъаджа.
Стол башында отура, огюнде эки телефон — бири ички, дигери тышкъы дюнья иле алякъа ичюн.
Чанъ сесленсе, трубканы котере, джевап бере.
Тыштан ичери адам кирсе, огюне чыкъа: «Кимсинъиз?
Не ишнен буюрдынъыз?» деп сорай.
Манъа не керек?
Буны милиция сержантына айтып анълатмагъа борджлум.
Акс такъдирде...
Екъ!
Меселени, олгъаны киби айттым.
«Иш шойле, къардаш! — дедим онъа.
— Манъа муим весикъа керек.
Ойле весикъа ки, бизим эдип...»
Сержант сёзюмни болип, шахсиетимни тасдыкълайыджы кягъыт талап этти.
Кягъытны бердим.
О, янашадаки къапуны аралыкъ этип, башыны ичери сокъты.
Кимгедир бир шейлер айтты, ичериден сакъаллы киши чыкъты.
Беяз кольмеги устюнден енъсиз, кок чекмен кийген.
«Юрюнъиз!» — деди манъа сакъаллы.
Озю яш, юксек, корюниши бираз перишан.
Элинде меним кягъытларым.
Коридор бою ири адымларынен ёнеле, мен янашасындан, ювурыр киби, аянлайым.
«Директор озюнде олса, меселени аль этер.
Олмаса...» — сакъаллыны бир шей раатсызлай гъалиба.
Тюшюнджели алда башыны къашып ала, сонъ иляве эте: — «Озюнде олмаса, бир чаре...»
Сёзюни айтып битирмеди, ешиль дермантинле орьтюли, къалын къапунынъ джез сапындан тутып уйтеди.
Къапу ачылып кетти.
Сакъаллы тааджипленип, токъталды.
Директор кабинет ичинде, насылдыр таълиматнамени окъув иле мешгъуль.
Акъырындан ичери кирдик.
Директор киргенимизни дуймады.
Стол огюнде турып, эппи бекледик.
— Павел Тарасович!
Киши узакътан кельген,— деди сакъаллы, башыны манъа таба сильтеп.
— Сизде иши бар.
Сусты, бекледи.
Директор исе кягъытлардан назарыны узмеди, атъта бирде-бир мучесини къыбырдатмады.
— Узакътанмы? — деп сорады о, хайли вакъыттан сонъ.
Биз аякъ устюнде турып, энди ёрулдыкъ.
— Узакътан кельген олса, айт... кирсин!
— О, янынъызда.
Директор онынъ сёзлерини ишиттими?
Ишитти исе, анъладымы?
Сакъаллы бунъа эмиет бермеди, кягъытларны стол устюне къойды, озюнинъ алидженаплыкъ борджуны эда эттигини исбат ичюн манъа чевирильди, кевдесини азачыкъ эгильтип-догърултты, кабинеттен чыкъты.
Павел Тарасович къапунынъ тарс этип къапалгъаныны ишитип, башыны котерди.
Огюнде ябаний адамны корип, айретте къалды.
Джакъларында, эйкельтраш япыштырып къойгъан киби, топач-топач этлер къыбырданып алдылар.
Бетининъ когертим териси, терисининъ ичинде анда-мында сачыкъ мавы бенеклер, сагъ къулагъынынъ астындаки куюк... онынъ бир вакъытларда танкчылар къытасында хызмет эткенинден делялет эди.
Танк туташып янгъан, озю бир муджизе иле олюмден къуртулып къалгъан.
Эбет!
Дженкте ойле аллар аз олмады.
Биз къол тутуштыкъ.
Павел Тарасович меним не зенаат кишиси экенлигимнен меракъланды.
Мерагъыны къанаатлендирдим.
— Манъа Харджибие вакъиасы акъкъында маълюмат керек,— дедим директоргъа.
— Бу чокъ йыллар эвельси олгъан шей.
Директор айткъанымны анъламады, манъа джылп-джылп бакъты.
Мен дуйдым, о шимди: «Харджибие дегени не?» деп сорайджакъ.
О себептен, алдыны чалдырып, дедим,— Харджибие... койнинъ ады.
— А!
Койнинъ адымы?
Ойле олса, сиз мында адашып тюшкенсинъиз.
Биз — шеэрмиз.
Койлер область архивинде...— Директор ченъгесини котерип, пенджереден тышкъа... скелеге янаша яткъан беяз геми бетке бакъып, эппи вакъыт хаялсырап отурды, ниает, башыны терсине къакъытты.
— Ойле кой ёкъ.
Павел Тарасович кутюр, къуру адамгъа бенъземей.
Буны кабинетке киргенимнен дуйдым.
О себептен, онынъ иле давалашмакъ истемедим.
Ишнинъ илеридеки инкишафыны бекледим.
Директор стол устюнде яткъан шише ачкъычыны алды, янашасындаки батарея трубасыны эки кере тыкъылдатты.
Тезден къапунынъ босагъасы устюн де къыскъа, къырмызы фистанлы къадын пейда олды.
Павел Тарасович онъа, болюк мудири Шабшалны чагъырмасыны риджа этти.
Къадын, къапуны къапатып, коридорда гъайып олды.
Кабинетнинъ саиби, Шабшал кельгендже мени ишгъаль ичюн лакъырды тапып оламады.
Мен исе ондан, ишке алякъасы ёкъ шейни сорамакътан къачындым.
Экимиз де сустыкъ, бекледик.
Ниает, ичери кульренк сачлы, юксек киши кирди.
— Иште, Илья Исааковичнинъ озю,— деди директор, кишини манъа такъдим этерек.
— Тарих фенлери намзети.
Архивнинъ периси.
Бабасы ...
Исаак Гарипович де чокъ йыллар бизде ишлеген.
Афу этинъиз, бана айткъан коюнъизнинъ ады не эди?
— Харджибие къариеси...— деп текрарладым мен.
Бойле деген вакътымда идаре ребери уйкен ильмий хадимге шашкъын назар ташлады.
— Айттым мен.
Ойле кой ёкъ... дедим.
Киши инанмай.
Озюнъиз, Илья Исаакович, анълатынъыз!
Павел Тарасовичнинъ, арамызда олып кечкен субетни Шабшалгъа накъль этюви кинаели олып чыкъса да, тарих фенлери намзети оны сабырнен динъледи.
Лаф сонъуна якъынлагъанда, озю фаркъына бармайып, сагъ элининъ учь пармагъыны топлай берип, сол авучы ичине урды.
— Бар эди...— деди Илья Исаакович.
— Бир вакъытларда ойле кой бар эди,— сонъ менден.
— Сизни меракъландыргъан меселе не? — деп сорады.
— Эмирзакъ огълунынъ иши.
Акъикъий архив хадими, бир де-бир маълюмат кереклиги айтылгъанда, адети узре, ич де раатсызлыкъ алямети сездирмей.
Чюнки архив идаресининъ ихтиярында не къадар маълюмат барлыгъы, не хусуста экенлиги, ярым-юрту олса да, даима эсинде.
Лякин ич бирининъ мундериджесини тафсилятлы бильмей.
Ве билюви мумкюн дегиль.
Дёрт юз элли йыл эвельси юзь берген вакъиамы, он эки йыл эвельсими... архив хадими ичюн бунынъ фаркъы ёкъ.
Онъа мевзунынъ адыны билюв кяфи.
Харджибие вакъиасы... дегенде, Илья Исааковичнинъ къашлары чатылды.
Озю тюшюнджеге далды.
Бу архивде ойле адларнынъ анъылмагъаны чокъ вакъытлар олды.
Эмирзакъ огълу ерли помещиклернинъ бири.
Шимди о, ничюн керек олды, аджеба?
— Харджибие вакъиасы... джинаий иш,— деди Шабшал.
— Насылдыр оджа ольдюрильген.
Отузынджы йылларда ильмий-тедкъикъат институты кишилери келип, оджанынъ насылдыр джонкини къыдыргъанлар.
Бабам-Исаак Гарипович айткъан эди.
Эмирзакъ огълу! — Шабшал директор бетке чевирильди.
— Сонъ?
Не япаджакъмыз? — деп сорады ондан.
— Бакъынъыз,— деди Павел Тарасович.
— Малюмат олса, ярдым этинъиз!
Илья Исаакович, пармагъыны къармакъ шекилли этип, манъа косьтерди.
Бу не демек эди... анъламадым, эр алда, пешинден чыкътым.
Коридорнынъ тёрюндеки залгъа кирдик.
Мында маса башында кергин, ёргъун чехрели эркеклер ве къадынлар, эсасен яш кишилер, бурунларыны эски джылтлы папкалар ичине тыкъа берип, йыртыкъ-мыртыкъ кягъытларны къарыштыра, силиник сёзлерни эджелеп, дикъкъатнен окъуп, дефтерлерине, алла бильсин, насылдыр икметли фикирлер язып алалар.
Илья Исаакович меним огюме «Архивден файдаланув къаиделери»ни къойды.
Окъуп, таныш олдым.
Сонъра, шахсиетиме аит анкеталар толдурдым.
Озюме зарур малюмат акъкъында ресмий сымарыш ясадым.
Илья Исаакович кягъытларымны топлап, кендже ильмий хадимге теслим этти.
— Яхшы...— деди Шабшал манъа.
— Бир афтадан сонъ келип хабер алынъыз!
Ичиме буз тюшти.
Къабургъамдаки этлер ойле агъырдылар ки, чыдап оламай, айкъырып йибере яздым.
Озюмни зорнен туттым.
Асабий кергинлик себебинден олса керек, худжур шей, сонъундан ничюндир, кулюмсиредим.
Шабшал тааджипленип, козьлерини липильдетти.
— Сиз не айтасынъыз? — дедим мен уйкен ильмий хадимге.
— Меним ихтиярымда эки кунь бар.
Бу муддет ичинде ишим битмек керек.
Битмесе, эписини ташлап, кетеджегим.
Ве он беш йылдан бери юрегимни кемире кельген ниеттен вазгечеджегим.
Анъладынъызмы, Илья Исаакович?
Къафамда уймелешкен аджизане тюшюнджелерим бираз ятышкъан сонъ Шабшалнынъ акъчиль юзюне, кульренк сачларына бакътым.
Чокъны яшагъан киши.
Козьлери айдын, шефкъатлы корюнелер.
Эгер ялварсам... пек ялварсам, итимал, ишни аджеле япып берир, деп тюшюндим.
Керчек, манъа керек весикъа къолайлыкънен тапылмайджакъ.
О къадар чокъ йыллар кечкен… кимсе онынъле меракъланмагъан.
Кимсеге керек олмагъан.
Керек олмагъанмы аджеба?
Илья Исааковичке ялвардым.
«Бу весикъа шахсен меним ичюн керек дегиль, къардаш! — дедим онъа.
— Халкъ ичюн.
Сизге риджа этем, алидженап олунъыз!
Сизинъ ве меним ана тиллеримиз бир.
Тюркюлеримиз бир.
Меним арадыгъым маълюмат сизинъ ичюн де эмиетсиз дегиль.
Ойле экен, мени бир афта беклетип заъметке къойманъыз!
Шабшал айткъанларымны дикъкъатле динъледи.
Динъледи, тюшюнди... ве бираз йиберильген киби олды.
Юзюндеки сыкъынты чезильди.
— Хадимлернен лакъырды этип бакъайым,— деди о.
— Разы олсалар... сиз бурскунь келинъиз!
Бурскунь... бу бир афта дегиль.
Бала киби севинип, еримден къалкътым.
Илья Исааковичке тешеккюр айтып, къапугъа догърулгъан эдим, аркъамдан онынъ тыныкъ, умютсиз сеси ишитильди.
— Мен, эльбетте, гъайрет этерим,— деди Илья Исаакович.
— Лякин малюмат бармы...
Тапылырмы?
Шабшалнынъ бу сонъки сёзлери къулакъларыма сюнгю киби санчылдылар, оларны ишитмеген, анъламагъан олып, чыкъып кеттим.
Шеэр джадделеринде инсан далгъалары октемленмекте, къайнамакъта.
Эр кес мевсимге уймакъ истей, бильгениндже джиазлана.
Къадынлар, эльбетте, бу иште эркеклерни озалар.
Мусафирханеге кельген сонъ, Георгиоскъа кийимлернинъ чыбарлыгъы ве адден-ашыкъ сербестлиги акъкъында фикримни айттым.
О манъа кибар чехре иле джылмайды.
— Замандан артта къалмакъ керекмей,— деди манъа, телькин берир киби.
— Зира, оны, заманны, енъмек мумкюн дегиль.
Къадындан летафет, шефкъат истениле.
Тазе кийим, медений къабилиетлерге иришювге ярдым эте.
Къадын хафиф варлыкъ оларакъ севиле.
Бизим заманымызда...— о сёзлерининъ къыйметини котермек ичюн, аселет текрарлады,— бизим генчлик заманымызда къадынларнынъ джиазы башкъа эди.
Шимди бакъынъыз... не къадар гузеллик!
Къомшум базы джиэтлерден, шубэсиз, акълы эди.
Озю ихтияр, лякин зеккий адам.
Догъру муталяа этмеге икътидарлы.
Эртеси куню экимиз денъиз саилине кеттик.
Сув джыллы эди.
Мен чокъ ювундым.
Георгиос союнды… брезент къаснакъ алтында чакъыл устюне чалкъагъа тюшип ятты.
Ювунмады.
Кимерде башыны котерип, меним денъиздеки арекетлериме козь этти.
Сув спорты меаретимден пек хошнут корюнмеди.
— Биз узакъларгъа... та, Анапа бетлерге ялдап кете тургъанмыз,— деп ташлады о, мен сувдан чыкъкъан сонъ.
— Осман Чакуч ве Апостол Куньяди дегенлер бар эди.
Олар бизден де дешетли эдилер.
Къушлукъ маалинде штанларыны саильде ташлап, денъизге кирип кете, акъшам устю къайтып келе, бутюн куньлерини денъизде кечире эдилер.
Апостол алчакъ, кутюк киби.
Осман къая киби ири.
Кимерде эпимиз сюрюнен ялдай тургъанмыз.
Шимди не...?
Къайда о адамлар? — Георгиос Монолуполос кечип кеткен ферасетли чагъларына яныкълап, кокюс кечирди.
— Энди къартайдым...
Эким рухсет этмей...— о акърындан башыны котерди, манъа элесленип бакъты.
— Озюнъиз догъма не ерлисинъиз? — деп сорады.
Эки кунь — эки гедже бир одада яшай, бир ашханеде ашаймыз.
Георгиос эп озюнинъ бу шеэрде анадан дюньягъа кельгенини айта берип, мени чокътан бездирди.
Бугунь хатирине кене меним догъгъан ерим кельди... зевкълы.
Ярын мен бу шеэрден кетеджегим.
О къаладжакъ.
Аркъасы къырмызы тамгъаларнен безеник эди.
Уфакъ ташлар тенине батып-батып кеткенлер.
— Менми? — дедим Георгиоскъа.
— Меним догъгъан ерим...
Онъа джевап бермеге тедарикленген вакътымда озю шархылдап, чакъыл узерине тюшти, узанып, сусып къалды.
Бир шейлер айтырмы экен деп бекледим.
Мен кийиндим, мусафирханеге къайттым.
Джадделер Игорь Ойстрахнынъ концерт афишаларынен орьтюли эди.
Ярын акъшам Батуми гемиси келеджек.
Мен, архивде ишим битсе де, битмесе де, кетеджегим.
Севинч ве кедер — адамдаки табиий ал.
Лякин эсассыз эеджанланув мушкюль шей.
Архивдеки ишим олурмы, олмазмы?
Олур исе... не вакъытта олур?
Бу тюшюнджелер мени чокъ эзгеледилер.
Гедже къасеветтен юкълап оламадым .
Нафиле къасеветленгеним.
Чюнки эртеси куню, архив идаресинде Шабшалнен корюшкен сонъ гонълюмдеки кедер бутюнлей ятышты.
Илья Исааковичте, утекуньдеки киби, перишан назарлар, сачыкъ фикирлер сезмедим.
О диваргъа таялы узун маса башында, аркъасыны залнынъ ортасына чевирилип отургъаны алда, чуллы кягъыт парчаларыны туткъалнен япыштырып, чини табакълар астында къурутмакъта эди.
Менимнен ана тилимизде къонушты, къолумны хошнутлыкъ иле сыкъты, бир де саллады.
— Отурынъыз! — деди манъа Илья Исаакович, озюнинъкине бенъземез, янъгъыравукъ давушнен.
— Ишлеримиз, заныма къалса, фена дегиль.
— Ойлеми, Илья Исаакович? — деп къычырдым мен.
Ичимдеки севинчни баш этип оламадым.
— Мумкюн олса, фикринъизни ачыкъча ифа этинъиз!
Уйкен ильмий хадим сёзлеримни ишитмеди.
Бельки, ишитти, лякин ерсиз исап эттими, алла бильсин, эмиет бермеди, назары масанынъ бир четинден дигер четинедже ювурды ве текрар кери дёнди.
Илья Исаакович ян-янаша тизили къалын джылтлар арасында недир къыдырмакъта.
Кечкен сефер келювимде бу стол устюнде яткъан десте-десте джылтлар шимди ёкълар.
Оларнынъ ерлерине башкъалар къоюлгъан.
Илья Исаакович кенардаки десте арасына эки пармагъыны тыкъты, ири, ешиль джылтны чекип чыкъарды.
— Иште, Харджибие вакъиасы...— деди архивариус.
Джылтнынъ устюндеки тозны пачавранен енгильден сильди, йиплерини чезип, огюме къойды.
— Къыдыра-къыдыра хадимлеримиз эльден-аякътан айрылдылар.
Акъибети, таптылар.
Озюм де ярдым эттим.
Бакъынъыз!
Таныш олунъыз!
Илья Исаакович къапусы ачыкъ къомшу одагъа кирди.
Мен козьлеримни папкагъа тикледим.
Устюнде къалемнен ве къарандашнен язылы къайдлар, номерлер, эмирлер, имзалар, хачлар... къармакъ шекили чизгилер толу.
Къайсы меъмур джылтны къолуна алгъан олса, устюнде мытлакъа бир къач тюрлю ишарет ясагъан.
Джылт ичиндеки сёзлер къалын арифлернен, сыкъ сатырларнен язылгъан.
«Мезкюр даъва Харджибие къариеси сакини Аджы Эрбаин Эмирзакъ огълунынъ адам ольдюрювде къабаатланувы хусусында тертип олунып, тедкъикъ ве таълиль махкеме палатасы реиси тарафындан 1913 сенесининъ секизинджи декабрь чаршенбе куню Кефе уезди сульх акими ярдымджысы Казимир Илларионович Маклаховгъа авале идильмишдир».
Экинджи весикъа махкеме приставынынъ, адам ольдюрилювине даир акты.
Сонъра Коккозь къариесинден Умэр Малайджынынъ округ махкемесине, Аджы Эрбаиннинъ джинаий ишини бакъув акъкъындаки арзуалы, Эмирзакъ огълунынъ Ташалчын экиминден, башы яралы экени хусусында такъдим эткен сахта шаадетнамеси ве мухтелиф махкемелернинъ къыскъа укюм-къарарлары булунмакъталар.
Махкеме весикъаларына, видждан саиби, алчакъ рутбели жандарм меъмурларынынъ хабернамелери де тикилип къойылгъан.
Бу хабернамелерде махкеме хадимлерининъ Аджы Эрбаин ишиндеки суистиъмалы тасвир этильмекте.
Лякин бу малюматкъа кимсе эмиет бергени ёкъ.
Округ махкемеси ишни бакъувдан ред эткен.
Арзуал узеринде хурум киби сия мерекепнен: «Кефе уезди сульх акими ярдымджысына...» деп язылгъан, уезд прокуроры ишни бакъып, Эмирзакъ огълуны эки айлыкъ апсхане джезасына махкюм эткен.
Аджы Эрбаин прокуроргъа къабар берип, джезадан къуртулгъаы.
Сонъра, Кефеге кетип, къавеханелерде бир афта кейф чатып, Уесин оджа дефн олунгъан сонъ, Харджибиеде пейда олгъан.
Губерния оджалары Аджы Эрбаин джиддий джезаланылмасыны талап этелер.
Меселе Керчь махкемесине тюше.
Мында ишни бай огълу Кязим Алиев бакъа.
О Эрбаинден дигерли пара къымгъан сонъ, «джинаетчи бир йыл муддетинен апсханеге къапалсын» деген укюм чыкъара.
Умэр Малайджы бунъа разы олмай.
Князь Юсуповнынъ узурына барып, къатильге ляйыкъ джеза берильмеси ичюн ярдым этмесини ялвара.
Князьнинъ талабына бинаэн, иш текрар уезд махкемесине тюше.
Эмирзакъ огълу дёрт йылгъа Таганрог апсханесине къапалмасы ве Усеин оджанынъ эки огълуна акъылбалигъ олгъандже, пара берип турмасы акъкъында укюм чыкъа.
Ишке князь къарышкъаныны ве вакъиа муреккеплешкенини корьген Эрбаин теляшкъа тюше, Земство идареси башлыгъына келип, джебине дестелернен пара тыкъыштыра, жандарм башлыгъына бир чифт джюйрюк багъышлай, губернатор референтине отуз къоюн адап, ярдым истей, бойле къалабалыкъ заманда...
Джиан муаребеси башлай.
Эмирзакъ огълу джезасыз къала.
Онынъ джезаланып, апсханеде отургъанына даир архивде ич бир тюрлю ресмий весикъа ёкъ.
Уезд идарелериндеки меъмурларнынъ къолларынен тюрлю арифлернен язылы кягъытларны къайтарып-къайтарып, дикъкъатнен окъудым.
Эмирзакъ огълуны джезалав акъкъында башкъа малюмат тапып оламадым.
Элемге комюлип, умюттен узюлип отургъан вакътымда Илья Исаакович текрар пейда олды.
— Насыл?
Келишикли маълюмат бармы? — деп сорады о менден.
— Теэссюф...— дедим мен.
Терен нефес алдым.
— Къыйметли шейлер беклеген эдим.
Умютлерим эляк олдылар.
Архивариус сёзлериме итираз этмеди, фикриме къошулгъаны да дуюлмады.
Огюмдеки «Аджы Эрбаин Эмирзакъ огълу даъвасы»ны четке сюрди, онынъ ерине дигер джылт къойды.
Мен тааджиплендим.
Шабшалгъа не айтмагъа бильмей, яваштан джылтны ачтым.
Ачкъанымнен, юзюме узакъ йылларнынъ рутубет къокъусы урды.
Шытырдавукъ, ири кягъыт табакълары устюндеки акъчыл язылар афизамда басылып, ёсун бийлеп къалгъан нидже-нидже адиселерни тюрткючледи, къозгъадылар.
Вуджудым титреди.
Огге ятыкъ, индже арифлер.
Нокътасы, виргюли ерли-ерсиз туташ сатырлар.
Кягъытларнынъ четлери сараргъан, орталары беяз.
Биринджи бетте «Иблиснинъ зияфетине давет...» дие язылы.
Бираз ашагъыда, тырнакълар ичинде «Асан Каранынъ хатираты» денильген.
Эльязма джыйнакълы суретте темизге чекильген.
Ич бир еринде тюзетме ёкъ.
Табакъларны къарыштырып бакътым.
Саифелер узеринде къара къарандашнен сыра номерлер къоюлгъан, кимерлери силингенлер.
Бу себептен эльязманынъ эписи къач беттен ибарет экенини бирден айтмакъ къыйын.
Баштан-аякъ сайып чыкъмакъ керек.
— Бу эсрарлы язылар не демек ола? — деп сорадым Илья Исааковичтен.
— Бу гизлиликле орьтюли, тифтикли кягъытлар?!
Уйкен ильмий хадим индемеди.
Ичимде бир къоркъу, айны заманда, хошнутлыкъ ис эттим.
Ничюн къоркъу ис эттим, озюм де анълап оламадым.
— Иблисми?...— Шабшал омузым устюнден джылткъа козь этти.
— Бу, нурлу гъаелер огърунда шеит кеткен улу шахснынъ аяты акъкъында хатират,— деди манъа.
— Эвеллерде... яш чагъымда, матювлик эттим.
Бу языларны кимсеге косьтермедим.
Косьтерген олсам, бельки кимгедир файдасы олур эди.
Эльязманынъ бу бинада, бу куськюн къамерлерде о къадар йыллар ятувындан ким, не къазанды, аджеба?
Кимсе... ич бир шей!
О себептен «хатиратны» сизге алып чыкътым.
Сагъ тирсегинъиз янындаки «Эрбаин Эмирзакъ огълу даъвасы»нда къыйметли малюмат ёкъ, ондаки энъ джиддий весикъалар хырсызланылгъан, яхут буюк парагъа денъиштирильгенлер.
«Иблиснинъ зияфетине даъвет» севги иле язылгъан.
— Хатират...— мен тааджиплендим,— о сизинъ къолунъызгъа насыл тюшти?
— Тодор Цанов багъышлады,— деп джевап берди Илья Исаакович.
— Мешур адвокат.
Он бир йыл эвельси вефат этти.
Инкъиляб вакътында шеэрге бир акимиет келип, дигер акимиет кеткен, къалабалыкъ девирде, онынъ эвинде Асан Кара гизленген.
Озю большевиклерден экен.
Бир кунь...— бу иш 1918 сенеси январьда ола — бир кунь Асан Кара сакъал ве мыйыкъ такъынып, шеэрге чыкъа, саргъуш татар эскадронлысы иле беяз гвардия офицери арасындаки атышмада Асан Кара апансыздан эляк ола.
Бу эльязма онынъки экен.
Тодор Цановнынъ эвинде къалып кеткен.
Сонъки алман дженки вакътында, озюнъиз де бильсенъиз керек, шеэр харабеге чёкти.
Aрхивнинъ ярысы янды, бунъа... бу эльязмагъа, пакъыл киби, бир шей олмады.
Бунда Аджы Эрбаин меселеси де чокъ анъыла.
Окъуп бакъынъыз.
Мунасип корьсенъиз...
Лякин директорнынъ рухсети олмакъ керек.
Тозлу, къалын джылт ичиндеки бу шытырдавукъ кягъытлар, бу куф къокъулы сатырлар меним ичюн не демек эдилер?
Кимлерге... насыл анълатырсынъ?
Директоргъа чаптым.
Павел Тарасович, чехремдеки эеджанны эслеп, кулюмсиреди, ама мерамымны бильген сонъ, не демеге бильмей, елькесини къашыды.
«Бу бир китап олса... сёз келими, эки юз он йыл мукъаддем нешир этильген эсер олса, ич иътираз этмез эдим, чюнки китап деген шей окъулмакъ ичюн нешир этиле.
Язып ал, не истесенъ, оны яп,— деди директор.
— Ама бу эмсальсиз эльязма.
Даа нешир этильмеген.
Биревнинъ вариети... оны бутюнлей язып алувгъа изин бермеге акъкъым ёкъ.
Сизге керекми?
Окъунъыз, таныш олунъыз!»
Мен итираз этип оламадым.
Окъув залына къайтып кельдим... уфачыкъ, эски бичимли арап арифлеринен язылгъан ве мерекеби эппи силинип, акъчылланып къалгъан сатырларны окъумакъ къолай иш дегиль эди.
Мен окъудым...
Базы келимелерни эджелеп-эджелеп окъудым.
Бунынъ себебинен Батуми гемисини де къачырдым.
Шеэрде дёрт кунь даа къалмагъа меджбур олдым.
Эвге къайтып кельген сонъ, афызамдакилерни унутмайым деп алель-аджеле дефтерге язып къойдым.
Асан Кара озю ким?
Мезкюр къайдларны ничюн язгъан?
Бу хусуста манъа ич бир шей маълюм дегиль эди.
Эльязманы окъуп чыкъкъан сонъ, эписи белли олды.
Сиз де, муътерем окъуйыджы, ойле япаджакъсынъыз!
Эсерни башындан сонъунадже окъуп чыкъаджакъсынъыз... башкъа чаре ёкъ.
«Хатират» — вакъианы накъиль этиджи адий, къуру маълюмат джыйымы эди.
Мен ондан эдебий эсер усулгъа кетирдим.
Шубэ ёкъ, генч, земане окъуйыджысы эсерде кимерде эскидже сёзлерге ве ибарелерге де расткеледжек.
Лякин мен икяетни, вакъианынъ юзь берген девирини ве тилимизнинъ о замандаки инкишаф севиесини козьде тутып, мантыкъий талапкъа таби олып яздым.
Ойле олса да, Абдухайыр Абдурешид, Азиз Бурнашев, Абдураман Бариевнинъ улу эдип акъкъындаки аджайип икяелерини ишитмеген, Зейнеп, Наиле ханымларнынъ ве Эбабильнинъ изаатларына итибар бермеген олсам, бу эсер, шубэсиз, дюнья юзю корип оламаз эди.
Асан Кара... ах!
Асан Кара не дейджек?
Мен куньбаты джебэсинде рус генералы Брусиловнынъ атлылар къытасында, поручик рутбесинде, арбий хызметтем.
Ясапати дживарында агъыр яраландым.
Маджарларда дум-дум денильген къуршун балдыр кемигимни эки ерден сындырды.
Мени сиххие поездына къойып, Одессагъа кетирдилер.
Эки бучукъ айдан бери бу дебдебели ве мудхиш шеэрде Марсельеза джаддесиндеки лазаретте булунам.
Аягъымны кесмек истейлер, разы олмайым.
«Алла эшкъына, эким! — деним мен.
— Бир чаре тапынъыз, аягъым бутюн къалсын».
Эким франсыз… мени анъламай.
Уйкен эмшире Ревекка, эсли еуди къадыны, сёзлеримни терджиме эте.
Хирург бир шейлер айта, башыны терсине саллап, чыкъып кете.
«Къолундан кельгенини япаджакъ,— дей манъа эмшире.
Озю койкам янындаки курсюге отура, козьлериме кедерли-кедерли бакъа.
— Алынъыз макътаныладжакъ киби дегиль.
Бир якъынъыз дельме-тешик».
«Къолундан кельгенини...» Эбет!
Эр кес япып олгъан ишини япа.
Экимден арткъачыны талап этмеге акъкъым ёкъ.
Албуки анда...
Авустуриа чёллеринде бизим къардашлар душман иле дженклешип, къан тёкмекте, телеф олмакъталар.
Ойле япмасалар, урушмасалар, алманлар Вердинни запт этеджек, Парижге киреджеклер.
Париж — франсызнынъ аяты, виджданы...
Эким не тюшюнди?
Неге ишанды?
Муджизегеми?
Бильмейим .
Аягъымны кесмеди, оны чырышлады, мени тахта тюбли койка устюне яткъызды.
Чокъ куньлер къыбырдамадым.
Кемик бир дефа битишти... янълыш битишкен.
Уджларыны узип, текрар чарышладылар.
Франсыз эп гангренадан къоркъмакъта эди.
Сонъ... къолтукъ таякъларнен юрдим.
Чокъ куньлер юрдим.
Тюневин, уйле емегинден эвель, юкъугъа кеткеним.
Ревекка къолтукъ таякъларымны алып, ординаторгъа теслим эткен.
Бугунь таякъсызым.
Невбетчи экимге ялвардым: «Айтынъыз о, эли машалыгъа, таякъларымны къайтарып берсин...» дедим.
Эким боюныны къысты.
Кульди.
«Ревекка меним эмиримни эда этти,— деди манъа.
— Озь аякъларынънен озюнъ анълаш!
Саибине намуслы хызмет этсинлер.
Тезден джебэге къайтаджакъсынъ! ».
Джебэге ?
Менми?
Ах!
Эбет!
Мында, лазаретте, эким бизим устюмизде аким.
Джебэде ойле дегиль.
О палатадан чыкъкъан сонъ, эмширенинъ янында вазиетим устюнден бираз опькелендим.
«Аягъым дёрт пармакъ къыскъарды,— дедим Ревеккагъа,— юрмеси кучь.
Тез ёрулам».
«Джебэде башынъыз узеринде снарядлар улугъанда эписини унутырсынъыз!» деди къальпсиз Ревекка.
Онда языкъсынув ёкъ.
Къолсызлар, аякъсызлар... ярым адамлар арасында ишлеп, алышкъан.
Онынъ ичюн эр кес бир.
Бойле аякънен мени бир даа дженкке йибермек мумкюнми аджеба?
Яралы офицерлер арасында тюрлю эмиш-демишлер юрьмекте.
Гуя Распутин ольдюрильген.
Учь полкнынъ аскерлери укюметке къаршы къыям ичюн котерильген.
Ёкъ... манъа тез-тез Кърымгъа къайтмакъ керек.
Эки бучукъ ай... мен тюнъюльдим!
Ёрулдым!
Тахта тюбли койка устюнде ятакълай берип, тёшекнинъ шильтесини уфатып къойдым.
Киши акъкъында хатират иджад эттим.
Къыйметли киши акъкъында.
О меним достум эди.
Медреседе берабер окъудыкъ.
Мен Петербургкъа кеттим.
Оны гъайып эттим.
Алты йыл кечкен сонъ тапыштыкъ.
Тапышкъанымыздан мемнун, енъи башлагъан аятымыздан хошнут эдик.
Фаджиа юзь берди...
Кишиден къатиен маърум олдым.
Энди оны ич бир вакъыт корип оламайджагъым!
Махкеме идарелерине бардым, губернатор ярдымджысына арзуал бердим.
Къатильнинъ шиддетли джезаланмасыны талап эттим.
Эрбаиннинъ, о иблиснинъ, кисеси къалын эди.
Параны сачты — савурды.
Мен бир шей япып оламадым.
Муаребе башлады.
Дюнья къарышты.
Бу лазаретте, инсан этининъ чюрюмесинден ве бедаат иляджлардан авасы бозулгъан бу палата ичинде мен, достумнынъ рухуна седжде иле бу мушаадени яздым ве оны «Иблиснинъ зияфетине даъвет» дие адландырдым.
Мушааденинъ кимер ерлеринде озюмни де тасвир эттим.
Муаллиф сыфатында дегиль.
Ёкъ... вакъианынъ иштиракчилеринден бири этип.
Чюнки ...
Усеин акъкъында мушааде язып да, озюмни текяран олса да, косьтермесем, о насыл хатират олып чыкъар?
Бу сатырларнынъ астындаки Асан Кара, меним акъикъий адым дегиль.
Усеиннинъ озюнинъ манъа такъкъан лагъабы.
Мен озь козьлерим иле корьген ве Усеиннинъ агъызындан ишиткен вакъиаларымны накъиль эттим.
Мезкюр эльязманы нешир этюв ниетим ёкъ.
Шай... достумнынъ хатиресине бир де-бир хайырлы иш япып, виджданымны акъламакъ истедим.
Мен эдип дегилим... демирёл муэндисим.
## ИБЛИСНИНЪ ЗИЯФЕТИНЕ ДАВЕТ
Агъустоснынъ экинджи афтасында беяз къаялар арасында къысылы къадимий татар шеэрининъ минарелеринде акъшам эзаны окъулгъан маальде Вели-Баба къавехансининъ хан-азбарына эки джийрен ат екили араба келип кирди.
Огдеки сол копчегининъ къыршавы бошагъан олса керек, тёшеме ташлар узеринде шиддетли тасырдай ве ерни сарсыта берип, азбарнынъ аркъасына таба кечип кетти, япыкъ ем анбарынынъ къапусы огюнде токътады.
Атларнынъ къурсакълары терден джибинген, аякълары тизлеринедже тозлангъанлар.
Айдавджы, къыскъа елькели, къырмызы чехрели деликъанлы, къамчысынынъ сапуны ангъычнынъ демир ильмегине тыкъты, бир къолунен атнынъ янбашына тирелип, ерге сычрап тюшти.
Могедекнинъ огю бошагъан сонъ, уджлары тёпеге къайтыкъ, къара мыйыкълы, яш киши чыкъты, копчекнинъ кегейлерине басып, ашагъы энди.
Устюндеки костюми бираз бурюшкен, галстугынынъ тююми четке джылышкъан, къалпагъы астындан манълайы устюне саркъыкъ перчемине пичен парчасы илишип къалгъан.
Яш кишининъ пиченден-миченден хабери ёкъ...
О себептен анбар янында кибар чехре иле тим-тик турды.
Арабанынъ тёрюнде тазе кокатлар устюнде отурып кельген яш къадын, къучагъындаки баланы узатып, ердеки бурма мыйыкълыгъа берди, озю, эркек киши киби, бир аягъыны парка устюне басып, дигер аягъыны ерге къойды, сонъра чит диваргъа якъын чекилип, тенине япышып къалгъан этегини тюзетти, башындаки пуллу фырлантасыны чезип, орьме сачларыны джыйыштырды, фырлантасынынъ бурюшиклерини язып, гъайрыдан башына багълады.
Джиазланув биткен сонъ, яш киши баланы къайтарып къадынгъа берди.
— Сен, Умэр, атларны тувар,— деди о айдавджыгъа — терлевлери къалгъан сонъ, сувар.
Ем бермеге де унутма!
Айдавджы, къашкъа джийреннинъ агъызлыгъыны алмакъ ичюн тамакъсасыны чезе ята эди, эмджесининъ сафдиль огютлерини ишитип, кулюмсиреди.
— Билем мен...— деди Умэр.
Озюне аля бала деп бакъылгъанына, гъалиба, текяран ынджынды.
Индемей хамутларны ве джюгенлерни чыкъарды, нохталарны кечирди, ниает, иляве этти.
— Атларнынъ къасеветини чекменъиз, Усеин эмдже!
Озюнъизнинъ ишинъизни бакъынъыз!
— Геджени могедек астында кечиреджексинъ.
Оны да билесинъми?
— Билем.
Бу хызметлер Умэр ичюн енъилик дегиль.
О койден «Вели-Баба» хан-азбарына афта сайын келип кете, мындаки кахьялар, къантар хызметчилери, ашчылар, къапуджылар иле чокътан таныш.
Танышлыкъ, малюмки, буюк устюнлик.
Атларны сувармакъ, ем бермек... бу да ишми?
Умэрнинъ боюнында ондан муимдже вазифелер бар.
Сёз келими, арабада, устьлери къампа иле орьтюли эки селе эрик ве бир тарпи армут бар.
Оларны базаргъа алып кетип, бабасынынъ даимий муштериси, Керимге теслим этмек, бакъкъал тюкянындан къаве, шекер... къарын ягъы, эльва алып, тез-тез койге къайтмакъ керек.
Бабасынынъ эмири ойле.
Ондан башкъа хызметлер де бар.
Эмдже ве енге бурскунь поездге минип, Кефе бетке кетеджеклер.
Оларнынъ озьлерини ве эшьяларыны вокзалгъа алып кетмек керек.
— Бильсенъ... яхшы,— деди эмдже.
— Биз ичериде олурмыз.
Ишинъ биткен сонъ, кир!
Къапынырмыз.
Бурма мыйыкълы киши (асылында, онынъ мыйыгъы бурма дегиль, уджлары тёпеге къайтыкъ) елькеси узерине джылышкъан къалпагъыны догърултты, элиндеки кумюш саплы, сырлы таягъыны авада джанбазлыкъле ойната берип, къавехане бетке ёнеди.
Къадын, элиндеки баланы бир омуздан, дигер омузгъа авуштыра-авуштыра, янашалап адымлады.
Кемер-Дивар янында мусафир эки къанатлы къапуны, зембелегинден чекип, ачты.
Улькюн аяттан кечип, салонгъа чыкътылар.
Бунда диварлардаки тенеке къаснакълар устюнде балавуз чыракълар чытырдап-чатлап, агъыр, лякин хош къокъулар сачып, янмакъталар.
Масалар башында эсли-башлы эркеклер ве сийрек-серпек къадынлар отуралар.
Кошеде беяз якъалы хырджыман кишилер домино ойнайлар.
Къайсы енъе, къайсы енъиле, кенарда турып бильмек кучь, ама ардыны кесмей, шакъылдап куле берювлери зияретчилерни тааджиплендире.
Шакъылды чыкъкъан сайын кишилер, къашларыны юксекке котерип, елькелерини бурып, кошеге бакъалар.
Кульгенлер — базиргян огъулчыкълары, кейфлилер.
Юксек долап устюндеки граммофонда Ашыр-Уста «Не эйлединъ, не эйлединъ сен бана?» деген эфкярлы тюркюни сёйлемекте.
Адамларнынъ башлары узеринде сигар тютюни, инсан тери ве азачыкъ да къаве къокъусы къарышыкъ, ренксиз думан асылып турмакъта.
Бизим мусафирлер дивар долабы янында ер тапып, отурдылар.
Отургъанлары киби, оглеринде къырмызы фесли, акъчиль бетли гарсон пейда олды.
— Эфенди азретлерине не лязим? — о сагъ элини кокюси узерине къойып, белинеджек эгильди.
— Емекми?
Къавеми?
— Эки къаве,— деди Усеин.
Онынъ озюнинъ ве рефикъасынынъ къарынлары, шубэсиз, ачлар.
Лякин емек сымарышы ичюн азыр дегиллер.
Мусафир къалпагъыны чыкъарды, элини ятымлап, енгильден онынъ терисини сыйпап алды, оны пармакълары устюнде, чарх киби, эки-учь дефа айландырды, сонъ, къайтарып башына киеджекте, ерге узун пичен сапы тюшип кетти.
Къарысы буны коре къалды, ошланып кульди.
Къалпакънынъ саиби инадие индемеди.
«Ярым кунь могедек астында чалкъангъан адамгъа нелер илишмез!..» деп тюшюнди, гъалиба, ве мыйыгъынынъ уджларындан тутып, тёпеге къайтара башлагъан эди, хызметчи къаве кетирип, маса устюне къойды, озю кенаргъа чекилип, аякъ устюнде, индемей турды.
Мусафир хызметчининъ арекетсиз турувыны багъшыш беклевге ёрап, эки пармагъыны джелетининъ джебине сокъкъан арада, янларында беяз костюмли, козьлюкли адам пейда олды.
— Эй, аллайым! — деди козьлюкли адам юмшакъ давуш иле.
— Шамиль эфенди!
Сизмисинъиз?
Мусафир акъырындан еринден къалкъты, кендине узатылгъан къолнынъ саибине айретле бакъты-бакъты, ниает, таныды.
— Афыз! — деди мусафир аля эмниетсизликле.
— Азизим!
Дюнья, акъикъатен, тар экен!
Келе-келе «Вели-Баба»да тапыштыкъ!
Къучакълаштылар.
Севинч ве хошнутлыкъле бир-бирининъ аркъаларыны таптады, шакъалашты ве уйтеклештилер.
— Корюшмегенимиз энди къач йыл? — деди Афыз.
— Артыкъ исабыны унуттым.
Къайсы якълардан буюрдынъыз?
— Койден келемиз,— мусафир янындаки зевджесине ишарет этти.
— Риджа этем.
Рефикъам Аджире ханым!
Афыз кевдесини ашагъы эгильтти... эгильттикче, догърултты.
Къадыннынъ къолуны тутмалымы?
Онынъле Авропа адети муджиби корюшмек мумкюнми, дегильми, алдырып оламады.
— Гъает хошнутым...— деди Аджире ханымгъа.
Ве онынъ къучагъындаки балагъа ишаретле, сорады:
— Чоджукъ огъланмы?
Къызмы?
— Огъулымыз Даниял.
— Машалла! — деди Афыз эфенди, тёрелик къаидесине риаетле.
— Аджайип огълан.
Оседжек, буюйджек.
Итимал, аджайип девирде яшайджакъ!
Ким билир?
Бала юкълап оламай, шыншыкълай бермекте эди.
Аджире ханым оны къоллары устюнде салламакъта олдыгъы алда, Афызнынъ ильтифатлы сёзлерине, башыны саллаяракъ, озь миннетдарлыгъыны ифа этти.
Афыз эфенди отурмакъ ичюн ер къыдырып, этрафына бакъыныр экен, хизметчи онынъ астына деръал курсюни джылыштырып къойды, озю четке чекильди.
Афыз эфенди отургъан сонъ, хызметчини ишмарле озюне якъын чагъырды.
— Гароз Меметке айтынъыз, мусафирлер...— о козьлерининъ арекетинен Шамиль эфендини косьтерди,— урьметли мусафирлер ичюн эйи ятакъ азырласын.
Акъшамлыкъ емек берсин.
Мени анъладынъызмы, Муса?
Афыз эфендининъ сонъки учь сёзю хусусий эмиетке эмир олып, оны айрыджа гъайрет ве тамлыкъ иле эда этмек керек.
Бу шартлы сёзлернинъ манасы Гароз Меметке маълюм.
— Шубэсиз, шорбаджы!
Хызметчи арт-артына дёрт адым чекильди, сонъра гъайып олды.
— Сизни бирден танып оламадым, Афыз, тасавур этесинъизми? — деди мусафир.
О субетке сербест джериян бермек истеди, чюнки озю ресмий лакъырдыгъа алышыкъ адам дегиль.
— Занымджа, денъишкенсинъиз!
— Эр кес ойле дей, факъат насыл денъишкенимни кимсе айтмай.
— Феми эфенди зевкъланып кульди.
— Азгъаныммы?
Семиргенимми?
Сиз, эски достум да, ойле...
— Текяран эслидже корюнесинъиз.
Керчек... бу табиий шей.
О къадар вакъыт кечти!
— Эслидже?
Мен эслидже корюнемми? — мусафирден текрар сорады.
Шамиль энди уйгъунсызлыкъта къалды.
Афыз дарылмакъ узреми, ёкъса достунынъ фикрини такъдирлемек истейми?
Эр алда, Шамиль озь сёзюни тасдыкълап, яваштан башыны саллады:
— Бакъ, бу догъру!
Бу достча, — деди Афыз.
— Мен, акъикъатен, къартайдым!
— Эвлисинъизми, Афыз эфенди?
— Хайыр!
Эвли дегилим.
Шеэрнинъ гузель къызлары буюк мирас саиплерине ходжагъа чыкътылар.
Мен къуру къалдым.
— Афыз мусафирге беяз черчивели козьлюги устюнден бакъты, субетдеши не дер экен деп, бекледи.
Мусафир индемеди.
Афыз текрарлады:
— Эбет!
Къуру къалдым!
Мен эр вакъыт, эр муим шейден къуру къала тургъаным, хатиринъиздеми?
Бу эки генч адам медреседе берабер окъугъан, бир уджреде учь адам олып яшагъан эдилер — учюнджиси акъкъында сёз озь невбетинде оладжакъ.
Медреседен сонъ, Шамиль муаллимлик этти.
Афыз не иш иле мешгъуль олды, Усеиннинъ хабери ёкъ.
Медресеге кельген вакъытларында Афызнынъ ады — Феми эди.
Усеин Кок-козьден Шамиль олып кельди.
Бу адны онъа оджапчеси Себия Ислям такъты.
Муаллим, Фемиге, Къуранны ифадели окъугъаны ичюн, Афыз деди.
Шамиль бугунь гедже эски ве енъи адларыны чифт къулланып кельмекте.
— Сизни Стамбулда окъуй, деп ишиткен эдим,— деди мусафир ве, лакъырдыны девам этмек ичюн азыр сёзлер къыдырыр экен, озюнинъ галстугыны тутып бакъты.
Онынъ тююми, пакъыл киби, кольмегининъ якъасы астына кирип кеткенини сезе къалып, тез-тез тюзетти.
Тююмни ерине къойгъан сонъ, оджа лафыны девам этти:
— Дарылфнунда окъуй экенсинъиз... догърумы? — деп сорады о Афыз эфендиден.
— Озюм асылыны билип оламадым.
— Ёкъ.
Стамбулда дегиль эдим,— деди Афыз.
— Фикрет Шериф иле Петербургда институткъа имтиан бердик, къабул этильдик.
Окъумакъ меним ичюн мунасип олмады.
Бабам хасталанды.
Быракъып къайттым.
— Фикрет Шериф... окъудымы?
— Окъуды...
шимди чёль бетте...
Демирёл къуруджылыгъында.
— Афызнынъ хатирине, гъалиба, муим адисе кельди, бенъзи бирден тюрленди.
Бир талай индемей отурды, ниает:
— Онынъле корюшюв арзунъыз ёкъмы? — деп сорады.
— Корюшюв...
Фикрет илеми?
— Усеин оджа терен нефес алды.
— Билесинъизми, Феми эфенди?
Фикрет киби адамдан ред этмек, оны унутмакъ... джинает олур эди!
Ама чокъ вакъыт эвельси аттыгъы окъ аля кокюсиме саплы турмакъта... юрегим аля къанамакъта.
— Бираз тюшюнген сонъ, иляве этти:
— Бильмейим.
Ёллар айырылды... итимал, бир даа корюшип оламамыз.
Фикрет Шерифнинъ эске тюшюрилюви Усеин оджаны эеджангъа кетирди.
Озюни насыл тутмакъ мумкюнлигини бильмей, джебинден тютюн къутусыны чыкъарып, сигар ясады, кибрит иле сигарны якъып, тютюнини ачкозьлюкле ичине чекти.
— Азиз эфенди не алда? — деп сорады о, Афыздан.
Агъзы ичинден топар-топар тютюн чыкъты. — Сагъ-селяметми?
Феми эфендининъ, недендир абдырагъан киби, кевдеси силькинди, башы акъырындан кокюси узерине тюшти.
Индемей отурды.
Оджа джевап бекледи.
Джевап ишитильмеди.
Оджа онынъ чехресиндеки акъчыл ренкни эслеген сонъ, ялынаякъ къор устюне баскъан киби, сычрап турды.
— Афыз!
Сизге не олды? — деп къычырды Усеин оджа, Фемининъ омузларындан силькитерек.
— Ничюн индемейсинъиз?
— Бабам хасталанды... вефат этти,— деди Афыз.
«Вефат этти...»
Бу сёзлер Усеиннинъ къальбини куютип йибердилер.
— Азиз эфендими? — деп сорады о текрар, чюнки Афызнынъ сёзлерининъ манасыны текмиль тасавур этип оламады.
— Ата неден хаста эди?
Афыз сусты.
Оджанынъ нелер дегени къулагъына кирмеди.
Бабасы акъкъында лакъырды оны даима кедерлендире, муталядан аджиз къалдыра.
Азиз эфендининъ Усеин Шамиль ичюн къыймети буюк.
О себептен, атаны унутып оламай.
Медреседе экенде, окъув масрафларыны тёлемеге Коккозьде кимсенинъ кучю етмеген вакъытларда, Усеин ичюн параны Азиз эфенди тёлер эди.
Окъув биткен сонъ Усеин муаллимлик хызметине кирмек ичюн, маариф идарелерининъ къапуларыны къакъып юреркен, меъмурлар кокюсинден кери уйтеген вакъытларда Азиз эфенди, бир муътебер адам иле джиддий субеттен сонъ, онынъ Беш Палав коюндеки мектепке оджалыкъкъа йиберильмесине наиль олды.
Мектепте Эмине деген талебе... аджайип къыз, Усеин оджанынъ озюне ашыкъ олды.
Оджа да къызны севди.
Сонъ гизли севги алемге дуюлды.
Акъибетте, Усеин... къызнынъ анасындан котек ашап, Беш Палавны терк этмеге меджбур олды.
Усеин оджа хызмет къыдырып, газетада илян табъ этти.
Куньлер кечти.
Ич бир идареден теклиф кельмеди.
Ниает, бир кунь Усеин Шамиль кучюк мектюп алды.
Мектюптеки сёзлер къуру ве къабаджа эдилер.
«Дженап Усеин Шамиль эфенди
Къарасувбазардаки Министр татар мектебине усул-джедид дерс муаллими лязим.
«Терджиман»да илянынъызны окъуйып, Сизи муаллимлиге даъвет этмейе къарар вирдим.
Сеневий маашынъыз учь юз кумюш.
Окъув вакъты алафранга тертиби иле саат он экиден — дёрде къадардыр.
Шакирдлернинъ микъдары отуз-отуз беш бала.
Йылда эки ай таътиль.
Сабадан уйлейедже вакъытынъыз эр кунь бош оладжакъ.
Бу вакъыт ичинде шахсий дерслер алып ишлейе де билирсинъиз!
Мезкюр мектюбинъ джевабыны иъмал этмейип, язып-ёлламанъыз риджа олуныр.
Къарасувбазар Министр татар мектебининъ рус тили муаллими Абдурешид Медиев.
1905 сенеси, январь 19.»
Бу мектюптен эвель Усеин Шамиль ве Абдурешид Медиев бири-бирлери иле таныш эдилерми, бильмейим!
Таныш олмасалар керек.
Мектюп оларны сыкъый багълады.
Багъ аятларынынъ ахырынадже муъкем олды.
Бана дедигим киби, Азиз эфенди Усеин Шамиль ичюн муим эйиликлер япты.
Теэссюф ки, узакъ койлердеки хызмети вакъытында бу аиленинъ аятындан бираз узюльди.
Бугунь Азиз эфендининъ вефаты акъкъындаки хаберни ишиткенде Усеин оджа пек яныкълады.
Азиз эфендининъ вефатындан оджанынъ ничюн хабери олмады!
Бунда... бу аиледе Усеин Шамиль даима севимли адам дегильми эди?
Адам?
Ёкъ... огъуллардан бири эди.
Оджа чокъ тюшюнди.
Бу адисени бир муаммагъа бенъзетти... кедерленди.
«Бир мектюпчик язып ёлламакъ... вакъианы бильдирмек мумкюн эди!
Чюнки мен де Азиз эфендиге урьмет эте эдим.
Мен де матем мерасимине келир эдим!»
Лякин ичиндеки кедер акъырын-акъырын къызарды, тютеди, ниает, сёнюкти.
Оджа вакъианы анъламакъ керек эди...
Оджа оны шимди анълады.
Азиз эфенди сагълыгъында эфкяр умумие огюнде саде адамларнынъ таянгъычы олып корюнмеге севсе де, озюнинъ зенгинлиги ичюн юксек джемиетте имтиязлы ер ишгъаль эттигини унутмай эди.
О себептен дженазесинде юксек шахслар булундылар.
Ойле олмакъ керек эди.
«Адам сен де!..
дейлер Ай-Петри якътаки койлюлер.
Къулакъ асма! — деген манада.
Бизим ичюн энъ муими «юксек, яхут алчакъ адамлар» дегиль.
Биз билемиз ки, Усеинни бу аиледе эр кес севе-сая эди.
Шимди де севелер.
Азиз эфенди онъа ярдымлар этти... фукъаре Токътар акъайнынъ огълу экени ичюн япмады.
Ёкъ!
Ишнинъ тарихы гъает саде.
Бир дефа Афыз мудерристен ресмий рухсет алып, эвге кельди.
Янында озю киби генч киши бар эди.
«Бу Шамиль.
Озю Коккозьли,— деди Феми, достуны анасына ве бабасына такъдим этип, — Фикрет Шериф иле учюмиз бир уджреде яшаймыз».
Эвде мусафирлер...
Суаде ханымнынъ акърабалары бар эди.
Афыз иле Усеин оларле берабер ашады, ичтилер.
Азбарда чешме янындаки эмен астында, отлар узерине отурып, къонуштылар.
Акъшам устю файтонгъа минип, Кемер-Къапу, Эскиюрт бетлерни доланып кельдилер.
Усеин тюзгюн къыяфетли, гульгюли чехрели, лакъырдыда ихтият осьмюр.
Азиз эфенди оны бегенди.
Феми исе онъа чокътан алышкъан эди.
Бу зияреттен онъ, эвге санки эр сеферинде Усеин иле берабер келип-кетти.
Бу аиленинъ адамы киби олды.
Сараймен бетлерге кеткен сонъ, Усеин Шамиль Азиз эфендининъ эвинде аз олды.
Гъалиба, асыл да олмады.
Чаршыда бакъкъал ве аршын мал тюкянлары.
Чурюк-Сув четинде табана.
Чатал-Дут мааллесинде «Вели-Баба» къавеханеси... буларнынъ эписининъ саиби Азиз эфенди эди.
Энди онынъ огълу, Феми эфенди саип.
Феми эфенди йымшакъ мучели, тегиз чехрели, юксек, яш киши.
Усеинден эки яш буюк.
Икътисадда теджрибели бабасынынъ вефатындан сонъ Фемиге ходжаман тесаруфатны чевирмек кучь олды.
Суаде ханымнынъ тевсиесине бинаэн, табананы шеэрде белли зенгин Аджы-Селимге сатты.
Аршын мал тюкяныны бутюнлей къапатты, хызметчилернен эсап кести.
Тюкяннынъ бинасыны къомшу туджджаргъа кирагъа берди.
Аиленинъ ихтиярында бакъкъал тюкяны ве «Вели-Баба» хан азбары, къавеханеси къалды.
Ана иле огъул, кечинмек ичюн буларны кяфи корьдилер.
Суаде ханым артыкъ эсли къадын.
Феми исе тиджаретке пек берильген адам дегиль.
Лякин олардаки сермия бир къач несильге даа башларыны тик тутып юрмеге, кибар ибарелер иле къонушмагъа имкян береджек.
Окъув йылларында «сен» деп къонушкъан бу яш кишилер — Усеин йигирми докъуз яшында, Феми отуз бирде — шимди, бельки сезгендирсинъиз, бир-бирлерине «сиз» деп мураджаат этмектелер.
Бунынъ, эльбетте, себеплери бар.
О заманда экиси де бир рухий севиеде олып, бир укъукъкъа саип... къолларындан кельген иш, ялынъыз окъув... пара бар исе, бабасынынъ джебинде эди.
Шимди сермиянынъ шорбаджысы Феми.
О паралы, демек ки кучьлю.
Усеин Шамиль... кой оджасы.
Элинде маддий акимиет ёкъ.
Феми — башкъа.
Онынъ виджданы узеринде Джемиет Хайрие хызметлери бар.
О шеэр агъаларынынъ бири...
озь ляйыкъатыны сакъламакъ, уфакъ рутбели адам иле субет вакъытында онынъ шахсиетине фахрий унван такъып, къонушмакъ керек.
Усеин муаллимнинъ фаалиети де, юксек джемиетнинъ козюне чарпмайджакъ хызмет дегиль.
Феми буны биле ве анълай.
— Якъында «Терджиман»да эсерлеринъизни окъудым...— деди Фемэфенди мусафирге.
— Бегендим.
Эбет!
Гузель.
Керчек, мен тааджипленмедим, чюнки бу меиль сизде чокътан сезильгени хатиримде.
Усеин Шамиль кенди шиири хусусында бу баллы-шербетли сёзлерни ишитип, азачыкъ сыкъылды, чехреден къызарды, чюнки озь эсерининъ макъталгъаныны севмей... онъа инанмай.
Бу яхшы адетми, фенамы... айтып оламайым.
Эр алда, бунда насылдыр бир эсас ёкъ дегиль.
— Э! — деди Усеин Шамиль.
Башыны акъырындан эки-учь дефа алдгъа-арткъа саллады.
— Кимерде, билесинъизми... вакъыт олгъанда, огърашам.
— Ёкъ... акъикъатен бегендим.
Феми эфендининъ къашлары бир-бирине якъынлаштылар.
О ненидир эске тюшюрмек истеген киби олды.
Э, о акъикъатен, насылдыр сёзлерни тюшюнип-тапып, ичинден оларны текрарлады, хатирине кельген сатырларны ашыкъмай ачыкъ-айдын, ифадели окъуды.
Шиир тесирли чыкъты.
Феми эфенди медреседе экенде шиирлер окъумагъа биле ве севе тургъан.
Балыгъы ерсе балыкъ, буны такъдир этти Халикъ.
Зулума инсан дегиль ляйыкъ, кель, яналым.
Истейелим, акъ бир олсун, бунынъ ичюн диван къурулсын,
Бу ёла джан къурбан олсун, кель, яналым.
Феми эфенди бу ерде токъталды.
Бираз тюшюнди... тутукъланды.
«Тапылсын де...
Тапылсын дева эр дерде...»
А!
Ым!
«Къалмасын бир...»
ёкъ, ахырыны хатырлап оламады.
— Аджаип шиир...— деди Феми эфенди, ниает,—
терен дуйгъуларымызы ифа итмишсинъиз.
Алла разы олсун, Шамиль эфенди!
Ким билир, эбет, ким билир?
Вакъты келир, бельки сиз буюк эдип олурсынъыз!
— Тешеккюр сизге, Феми эфенди! — деди Усеин Шамиль.
— Мен кендим, буюк олувны дегиль, зульмет алтында хырпалана, эзиле, бир авуч къадар къалгъан халкъымызны дюшюнем.
Лаф халкъ такъдирине келип токъунгъаныны сезген Афыз къонушувны башкъа ёлгъа чевирди.
- Бизим шеэрге ёлунъыз насыл тюшти? — деп сорады мусафирден.
- Менимми?
Мумкюн олса, Исмаиль эфенди иле корюшмек истейим.
- Чокъ эйи,— деди Феми эфенди,— лякин ата якъында Индстандан кельди.
Ёргъун олмаса...
— Меним ишим буюк дегиль.
Зан этсем, оны замете къоймаз.
— Сизге, Шамиль эфенди, меним ярдымым керекми? — деди Феми эфенди.
— Керек олса, чекинменъиз!
Исмаиль бей иле арамыз фена дегиль.
— Тешеккюр!
Эвеля, озюнен корюшейим... не дейджек!
Къырмызы фесли хызметчи кельди.
Эгилип, шорбаджынынъ къулагъына нелердир пысырдады, сонъ четке чекилип, чыракъ киби, давушсыз турды.
Шорбаджы бир Усеин оджагъа, бир де Аджире ханымгъа козь этип алды.
— Сиз, шубэсиз, ёргъунсынъыз,— деди мусафирлерге,— кет раатланынъыз!
Ярын, иншалла, корюширмиз,— сонъра хызметчиге хытабен деди.
— Шамиль эфендиге ятакъ одасыны косьтеринъиз!
Афыз эфенди еринден къалкъты, мусафирлерге «хайырлы гедже» тилеп, сагълыкълашты, агъач мердивен бою юкъары къаткъа догърулды.
Усеин муаллим рефикъасынынъ тизлери устюнде юкълагъан баланы къучагъына алды.
Къадын-ходжа хызметчининъ пешинден кеткенде, пенджере япындаки маса башында Умэрни корьдилер.
Бу маальгедже оны хатирге кетирмегенлерине озьлери ынджындылар.
— Бир шейлер ашадынъмы, Умэр? — деп сорады ондан Усеин.
— Афу эт!
Биз пек ёрулгъанмыз...
Умэр, эр вакъыттаки киби, муляйим кулюмсиреди, башыны яваштан къакъытты.
О эмджесини севе, о себептен нукъсанларыны багъышламагъа даима азыр.
Умэр бана Усеиннинъ Феми эфенди иле отурып къонушкъаныны корьди, янларына бармагъа чекинди.
Мани олмакъ истемеди.
Бу ерде отурып, джевизли лакъша ашады, артындан чай ичти.
— Мени къасевет этменъиз, эмдже! — деди Умэр.
— Мен бу бинада чокъ олам, Феми эфендини де билем.
Мында экенинъизни онъа мен айттым.
Усеин муаллим айретте къалды.
«Умэр!
Дагълыкъ, дерелик ичинде оськен койлю баласында бу зеккилик къайдан кельген?
Феми эфендини къайдан биле?» — деп тюшюнди.
«Атик, ачыкъ козь.
Онъа окъумакъ керек».
Энъ зевкълысы шу ки, Усеин оджа, бу хан-азбары ве къавехане Азиз эфендининъки экенлигини бильмеди.
Бу аралыкъларны чокътан унуткъан.
Ичериде Феми эфендини корьгенде, шашмалады, сонъра эсини топлады.
Саба Усеин оджа бала агълавындан уянды.
Бельки Аджире бир шейлер япар, бала сусар деп бекледи.
Бала сусмады.
Усеин оджа, ниает, козьлерини ачып, этрафына бакъынды, тёшек ичинде Аджире ёкъ эди.
Баланынъ къундагъы чезик, эскилери сылакъ, аячыкълары авада ойнамакъта.
О ушюген, гъалиба.
Оджа ёргъаннынъ кенарындан чекип, баланынъ устюни орьтти.
Агълавы токътады.
Усеин Шамиль турды.
Чыкъып, Аджире ханымны къыдырмакъ ичюн къапугъа догърулгъанда, къапу ачылды, элинде зембили, Аджире кирди.
— Сени гъайып эттим,— деди Усеин тааджипленип,
— къайда эдинъ?
— Базаргъа бардым,— деди къарысы, котеринги юрекле.
— Бу ерге якъын экен.
Къадайыф тюкяны артында.
Зембиль ичинден сыджакъ пителер, эльва, тар богъазлы узун бардакъта къоюн къатыгъы чыкъарып, маса устюне къойды.
Усеин оджа оларгъа, таарифке кельмез къанаат ве сабырсызлыкъ иле козь этерек, бала киби севинди.
Оджа къоюн къатыгъыны пек севе.
Алель-аджеле азбаргъа чыкъты, чешмеде йыкъанып кельгендже... софра азыр эди.
% Къадын ве ходжа отурып, шеэрде зевкъ ве ичтаа иле койлю сабалыгъы ашадылар.
Оджа уйле маалинде, кунеш къыздыргъанына итибар бермей, Чатал-Дут аралыгъына чыкъты.
Сагъ къоллап къалдырым бою бир талай юрген сонъ, озюни адамларле къайнагъан Чаршыда корьди.
Акъырын-акъырын огге джылыша берди.
Малмийитке якъынлагъанда къакъынып-тюртюнип юрювден къачынып, «Авропа» къавеханеси бетке авушты, ойле кетти.
Сырлы Чешме аралыгъы башында, онъ къолда, таш басамакълар устюнде Усеин Балич ве Дарби-Али турып, араретли лакъырды этмекте эдилер.
Балич эвель Ялтада маариф хызметинде эди, Асан Нури арекетинде иштираки ичюн, полис идареси оны бу шеэрге сюргюнге ёллады.
Шимди къазангъан парасынынъ бир уджуны дигер уджуна кетирип оламай аят кечирдиги алда, эали арасында китап даркъатув хызметинен мешгъуль.
Оджа узакътан оларгъа башыны саллады, сагъ къолуны коксю узерине къойып, азачыкъ эгилерек, ёлуна девам этти.
Вакъытлар кечеджек, бу киши, яни Усеин Балич, маариф халкъ комиссары, укюмет азасы оладжакъ.
Огге — арткъа юрюджи юклю девелер, боюнларына чанълар такъылы учь атлы файтонлар, къырмызы къушакълы, шертли тёпе къалпакълы айдавджылар тенеке давулларынынъ агъырлыгъындан омузлары бир якъкъа чеккен къыйыкъ, булгъача сатыджылар, эвлернинъ сачагъы кольгесине чекилип, кемане ве даре чалып, эски тюркюлеримизни сёйлейиджи къарт чингенелер.
О аджаип Салачыкъ чалгъыджылары.
Усеин оджа бу гурюльтили сокъакъларны, юрекни сызлатыджы бу хош садаларны сагъынгъан эди.
Кимерде токъталып, инсан чалкъанмасыны сейир этти, лякин чокъ турмагъа чареси олмагъанындан, текрар илери ынтылды.
Базиргян Ялпачыкънынъ тюкяны огюнден, Шабалта мааллеси къабургъасындан кечти, Хансарайны да аркъада къалдырып, Почта аралыгъы уджуна кельген эди, бурунына къара биберли янтыкъ къокъусы урды.
Оджа, мутерем окъуйыджымызгъа малюм, «Вели Баба» къавеханесинде ашап, тойып чыкъты, ач дегиль, ама фуруннынъ янындан кечип-кетип оламады.
Ичериде юфкъа беденли, индже мыйыкълы уста, агъач курекнен печтеп янтыкълар чыкъарып, тахта тёшеме узеринде тизмекте эди.
Янашада, тенеке сергилерде кербар ренкли тазе къалачлар, къуманчыкълар — маялар, пенирли сыра-сыра олып, ярашып турмакъталар.
Серги аркъасындаки къувурчыкъ сачлы огълан бала козьлерини муштериге котерди.
— Буюрынъыз, эфенди! — деди муаллимге.
— Арнаут маялары.
Янтыкълар.
Бойлелерини ялынъыз бизде тапмакъ мумкюн!
Муаллим хош кулюмсиреди ве къолуны быджагъынынъ джебине сокъты.
— Пенирли къачкъа?
— Дёрт капик,— деди бала.
— Янтыкъ?
— Учь капик.
Оджа джебини къармалай берди.
Уфакъ пара тапып оламады.
Янтыкъкъа ола, ири акъча бозмагъа истемеди.
— Къалач бармы? — деп сорады оджа.
Бир шей алмайып чыкъып кетмек... айып оладжакъ эди.
— Бар,— деди бала.
— Данеси дёрт ша.
Муштери джебинде тапылгъан эки капикни баланынъ огюне къойды, бир къалач алып, фурундан чыкъты, аягъы къалдырымгъа баскъаны киби къаразерели, сыджакъ къалачнынъ бир четинден тишлемек истеди, лякин кельген-кечкен адамлардан утанды.
Он беш йыл даа кечер, кендине дёрт шалыкъ къалач саткъан къувурчыкъ сачлы бала, Абдулла акъайнынъ огълу, Кърымда Билял Чагъар намы иле девлет эрбабы олур.
Оджа шимди бу хусуста бир шей бильмей.
Кимсе бильмей.
Ама баланынъ озю де, янъычыкъ элинден къалач алгъан муштерининъ, миллет ичюн ким экенлигинден ве илериде даа ким оладжагъындан хабердар дегиль.
Быджагъынынъ тифтикли тирсеклери, потюклерининъ къыйыш окчелери, ашагъы саркъыкъ орьме юнь чораплары, булар, эльбетте, портманесининъ инджелигинден, ама дюльбер чехреси, айдын назарлары онынъ рухий зенгинлигинден делялет эди.
Усеин оджа чешме огюндеки сылакъ ташлар устюне ихтиятле баса-баса къаршыдаки къалдырымгъа чыкъты, Орта Медресе бетке ёл тутты.
Кунеш адамларнынъ башлары узерине зияларыны сачмакъта.
Ич бир шей ерге озюнинъ кольгесини быракъмай.
Хан-Джами мааллесининъ эсли-башлы эркек эалиси шимди уйле намазында.
Джаддеде адамлар, тюкянларда муштерилер ёкъ.
Ибадетханеге кетмеген къахьялар, мемурлар тенефюс маначыгъынен къавеханелерге толушкъан, уйлелик емектелер.
Шеэрнинъ меркез мааллелеринде, авропалыларгъа бенъземек ичюн, тенефюске риает этильсе де, ичери аралыкълардаки тюкянларда тёкмеджилер, къылджылар, къуюмджылар, къалайджылар, бакъырджылар, къадайыфчылар, курюкчилер, терзилер тиджаретни токътаткъанлары ёкъ.
О девам этмекте.
Мухтерем ханымлар ве эфендилер!
«Хатират» дие янъгъыравукъча сёзле адландырдыгъым бу саифелер, насыл ёл иле де олса, элинъизге тюшти ве оны окъумагъа тутундынъыз исе, шимди вакъианынъ пешинден юрюшинъизни бираз явашлатып, шеэрнинъ муим хусусиетлери акъкъында базы тафсилятымны эшитменъизни мен, Асан Кара, сизден риджа этем!
Он алты бинъ адамлыкъ эалиге саип бу шеэрнинъ отуз эки мааллесинде отуз эки джамиси, отуз эки юксек, аджаип минареси, отуз эки де имамы ве мазини олып, дигер буюк шеэрлер киби, озюнинъ ичтимаий табакъалары, акъ суеклилери — бейлери, мырзалары, челебилери, руханийлери — шейхлери, къадылары, хатиплери, имамлары, зенгинлери, буржуасы ве озюнинъ — эр куньги эмеги иле кечинген фукъаре зенааткярлары, усталары ве, ниает, Чурюк-Сув боюнда тизилип, орта асыр усулы иле иш корюджи табаналарнынъ ишчилери ве халфалары, къара хызмет кишилери ве, шубесиз, бойле аяттан наразы генчлери, муневерлери де мевджуттыр.
Зенгинлер ве аллылар яшагъан эвлердеки чокъ куньлю тойлар, яшлар отурушувлары, къызлар джыйынлары, киев тыраш олувы...
Ве бу тойларда чалынгъан тесирли, назик авалар, араретли оюнлар, мусафирлер ичюн пиширильген палевезели, плявлар, къавурмалар, кебаблар, бакълалы, нохутлы, къартоплы эт шорбалары, мусакъкъалар, сармалар, долмалар, пачалар, сиркели кофтелер, кобетелер, бурмалар къыйыкълар, богъчачыкълар, къурабиелер, эльвалар, хошафлар ве саирелер халкъымызнынъ ашчылыкъ саньатындаки буюк меаретини косьтермекле, мезкюр емеклернинъ лезетини бакъмагъа къазанчы мусааде этмейип, умач шорбасы, ягъсыз ве къатыкъсыз макъарне, бакъла, яхут экмек шорбасы...
табаналарда джыйыгъан, тозлангъан терилерден къырылып алынгъан «тери ягъы»нда пиширильген агъыр къокъулы емеклер!?
Буларны гъанимет деп бильген къоранталар да аз дегиль.
Шеэрде бундан фена алларны да корьмек мумкюн.
Джамилер огюнде турып, намаздан чыкъкъанларгъа:
«Саускъан мааллесинде Абдулмеджид акъай сыкъылгъан.
Гонъюлинъизден къопкъанны беринъиз!» — сёзлеринен мураджаат этип, ерге явлыкъ джайгъан гъарип адамлар — ёкъсуллыкънынъ къурбаны экенлигине шубе этилемез.
Шеэрде бир рус гимназиясы бар.
Онда татар балалары да тасиль корелер.
Эр маалленинъ озюндеки татар мектебининъ дёрт сыныфында бир оджа дерс бере.
Сыныфлар бир ода ичинде, невбет-невбет окъуйлар.
Земство мектеплерининъ муаллимлери айры.
Мен бу оджаларнынъ эксерисини севем-саям, о себептен оларны сизлер де бильгенинъизни истейим.
Ахмед Нуредин, Ягъя Байбуртлы, Ахмед Нагъаев, Ибраим Меинов, Абдураман Усеин, Сулейман Бадракълы, Якъуб Шакир-Али, Осман Заатов…
бу генч оджалар татар балаларына илим, фен ве зекя огретмектелер.
Шеэрде саде, акъыллы, меракълы, зевкълы адамлар да барлар.
Олардан, энъ олмагъанда, экиси акъкъында бир къач сёз айтмамакъ ич мумкюн дегиль.
Бириси — газетаджы Садыкъ.
Къуру кевдели, алчакъ гонъюлли, арекетчен ве бираз да чыбарджа бу адамнынъ бир къолу тирсегинден ёкъ...
не вакъыт бакъсанъ, чантасы «Терджиман» иле толу, тили тышкъа чыкъкъан, сокъакъларны беш-баш доланып, газета даркъатмакъта.
Кимсеге борджу ёкъ.
Кимсе онъа борджлу дегиль.
Иши — кучю, хаялы... эмели хызмет.
Халкъкъа шу куннинъ газетасыны етиштирмек.
Аякъларында даима йыртыкъ чаблалар, къарыны даима бош.
Кимсеге опькеси, давасы ёкъ.
Кимсеге даргъын дегиль.
Озь башына, индемей... яшай.
Дигер шахс — деллял Лёман.
Къушлыкъ маалинде, базарларда адамлар уймелешкенде, яхут акъшам устю сокъакълар къайнашкъанда, Чаршыда бир атлы, кучюк араба пейда ола.
Арабанынъ анъгъычлары ёкъ.
Оларнынъ ерине эки якътан, ятымлама тахталар узеринде бугунь-ярын шеэрде сейяр темаша енъиликлери язылгъан.
Араба сокъакъ бойлап, акъырын-акъырын кете.
Атнынъ янашасындан къырмызы чехрэли, семиз, юксек Лёман юре.
Устюнде яз-къыш къыскъа штан ве штаны устюне саркъыкъ кольмек.
Башында юксекче, эски къалпакъ.
Эм юре, эм араба устюндеки афишанынъ мундериджесини агъыздан текрарлай:
«Бугунь акъшам управа заласында...» деп башлай Лёман, лякин сокъакъта кимдир онъа илише, яхуд бир шей сорай.
Лёман токътай.
Араба да токътай, чюнки ат саибининъ къылыкъларына алышкъан.
Лакъырды биткен сонъ, Лёман текрар илери адымлай, ат еринден кочип, саибининъ янашасындан кете.
Лёман сёзлерини узюльген еринден девам эте:
«Джемиет хайриенинъ къыз балалар ичюн мектеп ачув акъкъында меджлиси оладжакъ-дий».
Лякин сокъакъта кельген — кечкен оны лакъырдыгъа тута, Лёман кене токътала, кишинен эппи къонушкъан сонъ, кене юре.
«Меджлиске Осман агъа, Арслан агъа, Хан-Джами мааллелернинъ эсли-башлы эркек эалиси даъвет этиле-дий!»
Эр джюмленинъ ахырында «дий...» къошып, токътала.
Лёман Чаршы бою баягъы кеткен сонъ, адамларны дигер вакъиадан хабердар этип башлай.
«Ярын Ашлыкъ базарында къаралезли пельван Зейтулла Абдулгъазы огълу эки къолунен зынджыр узеджек, ондан сонъ, ерге ятып, озюнинъ устюнден богъдай юклю еди арабаны кечиреджек! дий!»
Юрер экен, кимерде юкълар киби корюнген бу агъырмакъ адам шеэрде Деллял Лёман лагъабы иле малюмдир.
Ильтифатлы ханымлар ве эфендилер!
Шеэр акъкъындаки бу тафсилятымдан сонъ, мусааденъизле, икяемизни девам этейик.
Усеин оджа Орта-медреси бетке юрюшини девам этмекте.
Онъа эппи ёл даа юрмек керек.
Албу ки, озю энди ёрулгъангъа бенъзей.
Къолу ичиндеки къалач кесегини ихтиятле агъызына къапты, чайнала-чайнала кеткенде, янында эки атлы файтон токътады.
— Буюрынъыз, эфенди! — деди онъа беяз мыйыкълы айдавджы.
— Ава сыджакъ... терлегенсинъиз.
Отурынъыз!
Мен чокъ алмам.
Бутюн зевкъынъыз-сефанъыз ИЧЮН къыркъ капик берирсинъиз!
Оджа кишининъ айткъанларыны ишитмеди, анъламады... алель-аджеле файтонгъа минди.
Файтон эппи юрген сонъ къулакъларында айдавджынынъ «мен чокъ алмам» деген сёзлери чынъладылар.
Оларнынъ маънасыны анълап, озюнинъ аякъларындаки потюклерге козь этти.
Кулюмсиреди.
Беяз къаяларнынъ кольгелери таш-ёлны орьтюп, оны салкъынландыргъан вакъытта, оджа эки къанатлы араба къапу огюнде ерге тюшти, файтон Салачыкъ бетке ёнеди.
Оджа араба къапу янашасындаки кучюк къапуны къакъты.
Къакъкъан сонъ, бекледи.
Кимсе чыкъмады.
Дивар аркъасында, багъча ичинде, кимдир балтанен одун кесмекте.
Эркек киши иле къадын лакъырды этмектелер.
Оджа къапуны текрар къакъты.
Балта сеси кесильди.
Бираздан сонъ, къапу аралыкъланды.
Эсли кишининъ яры бети корюнди.
— Сизге ким керек?
— Исмаиль эфенди иле корюшмек истейим.
Къапу къапалды.
Аякъ давушлары узакълаштылар, мусафир таш-ёлдаки къум устюнде огге — арткъа юрди.
Юрген сайын эски потюклеринден ерде бичимсиз излер къалдылар.
Ёл четиндеки беяз, йымшакъ таш устюне аякъларыны невбет-невбет къойып, балакъларынынъ тозуны къакъты, сонъра джебинден гульгюли пошусыны чыкъарып, бетининъ ве елькесининъ терини сильди.
Бу эснада къапу ачылды.
Босагъа аркъасында беяз эльбесели, эсмери, яш киши турмакъта эди.
Осюк сачлары къырмызы фесининъ астындан чыкъып, елькесини орткенлер.
— Ким оласынъыз, эфенди? — деп сорады о ёлджудан.
— Мен Усеин Шамиль...
Токътаргъазы огълум,— деди мусафир.
— Айвасыл оджасым.
Исмаиль муаллимде ишим бар.
Саде зиялылар — оджалар, эдиплер, рессамлар, миъмарлар — Гаспринскийге «Исмаиль муаллим, Исмаиль эфенди...«Гаспралы» деп мураджаат эткенлери алда, зенгин табакъа кишилери онъа «Исмаиль бей, Исмаиль мырза...Гаспринский» демектелер.
Ойле денильмеге наширнинъ кечмиштеки задикянлыгъы ве аль-азырдаки шурети себеп.
— Риджа этем! — фесли киши къапуны артынадже ачты.
Мусафир босагъадан ичери атлагъан сонъ, онъа дивар янындаки курсюни косьтерип, деди:
— Бираз сабыр этинъиз!
Фесли киши таш басамакълар бою экинджи къаткъа чыкъып кетти.
Мусафир курсю узерине отурды, джевиз агъачындан ясалы къутусыны чыкъарып, сигар бурды, кибрит чертип тутандыргъан сонъ, этрафына бакъынды.
Сол якъта ири-ири пенджерели таш бинанынъ биринджи къатында мотор ишлемекте, чарх дёнмекте.
Яш муреттип юксек уруфат больмелеринде арифлер тапып, килимелер тертип этмекте.
Ачыкъ пенджереден эр шей корюне.
Басмахане иле идарехане арасында демир къоркъулыкълы юксек кечит бар.
«Бир газетанынъ нешири бу къадар эндише иле багълымы, аджеба?» — деп тюшюнди оджа.
Онынъ бу эвге келюви биринджи сефер олмаса да, эвельки зияретлеринде басмаханенинъ ишини абайламагъан ве шимди басамакълардан ашагъы энмекте олгъан беяз эльбесели кишини де корьмеген эди.
— Нашир сизни уджреде беклей,— деди о мусафирге.
— Буюрынъыз!
Оджа, яш кишининъ газета идаресинде адий хадим дегиль, бельки муаррир ве наширнинъ огълу экенлигини фаркълап, онынъ пешинден кетти.
Исмаиль Гаспралынынъ кабинети, истраат одасы ве ятакъханеси, эписи бир уджреден ибарет.
Бу, бина къытлыгъындан дегиль, хызметнинъ хусусиетинден асыл олгъан зарурет.
Муаллим тёшегинден саба саат алтыда къалкъа, бир фильджан сютсиз къаве ичкен сонъ хызметине башлай.
Къушлыкъ маалинде енъи почта келе.
Мектюплерни озю ача, Авропанынъ ве Асиянынъ мухтелиф тиллериндеки газеталарнынъ тазе санларыны козьден кечире, муим хаберлернинъ астларыны къырмызы, яхут мавы боялы къалем иле чызып, хадимлерге такъдим эте.
Бу ишни Гаспринский озюнинъ язы масасы башында дегиль, карьёла узеринде япа.
Язы язгъанда тютюн чокъ иче.
Адети ойле.
Кунеш шавлелери алчакъларгъа, къаялар арасына тюшкен сонъ, муаллим софагъа чыкъа, идарени ве басмаханени доланып, хадимлер ве муреттиплер иле къонУШЫП, уджресине къайтып келе.
Текрар карьёласына отура.
Генчлигинде, бедендже къавий экенде, сабалары кабинетинден коридоргъа чыкъкъан маалинде машиналарнынъ давушыны ишитмесе, муаллим пек азаплана, басмаханеге кирип, сюкюнетнинъ себебини сорап бильмегендже, эвде раат отурып оламай тургъан.
«Бу уйкен огълу олмалы...» деп тюшюнди мусафир мердивенден юкъары котерилир экен.
О Исмаиль эфендининъ озю ве аилеси акъкъында чокъ шейлер ишиткен, онынъ фаалиети иле тафсилятлы таныш.
Буюк огълу Рефат — наширнинъ биринджи ярдымджысы.
Мансур ве Айдер — гендже огъуллары... олар гимназияда окъумакъталар.
Хатидже, Шефикъа, Нияр ханымлар исе муаллимнинъ къызлары.
Эв саиби, адети узре, зияретчилерни мусафир салонында къабул эте тургъан.
Бу сефер ойле япмады.
Усеин Шамиль кабинетке буюрмасыны риджа этти, чюнки эвинде Петербургдан кельген алим киши булунгъанындан, онынъ бир озюни, къыскъа вакъыткъа да олса, ташлап башкъа одагъа чыкъувны — незакетсизлик эсап этти.
Усеин оджа озюнинъ иши акъкъында насыл лакъырды ола биледжегини ве не иле битеджегини тюшюне-тюшюне кельмекте экен, Рефат онынъ буруны алдында агъыр эмен къапуны ачты.
— Риджа этем, Усеин эфенди! — деди.
Оджа ичери кирди.
Рефат онынъ артындан къапуны ортип, кери дёнди.
Мусафир озюни кениш ода ичинде, сийрек ве чал сачлы, узун, гурь мыйыкълы нашир огюнде корюп, эеджангъа кельди.
Устюнде уфакъ дёгмели, тар якъалы, узун чекмен.
Башында пускюлли, къырмызы фес.
Элинде рус тилинде «Вестник» газетасы.
Янашасында костюмли ве галстукли, индже мыйыкълы Адам отурмакъта, яшы Усеин оджанынъки къадар олмалы.
Усеин оджа онъа дикъкъатле козь этти: «киши бу эвде бир къач куньлерден берли мусафирликте булунса керек» деп тюшюнди.
— Селям алейкюм, Исмаиль муаллим! — деди оджа, озю сыкъылды, къызарды.
Муаллим онъа элесленип бакъты.
Де таныгъан киби олды, де танымагъан киби...
— Алейкюм селям — деди нашир незакетле.
Мусафирнинъ кимлигини эске тюшюрмек ичюн, козьлерини къыса берип, онъа бакъып турды.
Ниает, таныды.
Кендине узатылгъан къолны тутып, сыкъты.
— Хош сефагъа кельдинъиз!
Риджа этем!..
Буюрынъыз!
Отурынъыз! — дивар янындаки вияна креслосына ишарет этти.
Усеин креслогъа отургъан сонъ явлыгъынен манълайыны сильди, козьлерини ердеки килимге догърултып, эппи индемей отурды.
Лакъырдыны бирден къураштырып оламай, заметленди.
Гаспринский карьёла устюнде экен, мусафирге кергин дикъкъат иле бакъып отурды... бекледи.
— Мен Айвасылдаки министр мектеби оджасы...
Усеин Шамиль олам,— деди, ниает, зияретчи ве юткъунып алды.
— Хатиринъизде олса, дёрт йыл эвельси узурынъызда булунгъан эдим.
— Эбет!
Эбет! — деди муаллим. — Хатиримде.
Риджа этем, Усеин эфенди, къыйметли мусафирим иле таныш олунъыз!
— О индже мыйыкълы адамны косьтерди.
Усеин Шамиль еринден къалкъты, сыкъылып, къызарып, терлеп мусафирнинъ янына кельди, онынъле эль тутушты ве, Ай-Петри этегиндеки койлернинъ адети муджиби, онынъ элини учь кере кучьлю этип саллады.
Мусафир озюни оджагъа Эскендер дие такъдим этсе де, сонъундан: Александр Николаевич Самойлович экенини бильдирди.
О да Токътаргъазынынъ къолуны КУЧЬЛЮ сыкъып, аселет учь дефа силькитти, зира мусафир бу ерлилернинъ эски адетлеринен таныш эди.
Эки мусафир татар тилинде бир-бирлерининъ сагълыгъыны ве селяметлигини сорап, бильген сонъ, текрар озь ерлерине отурдылар.
Оданынъ ичине сукюнет чёкти.
Эппи вакъыт кимсенинъ агъзындан сёз чыкъмады.
Кимсе лафны насыл башламакъны бильмеди.
Токътаргъазынынъ озю, бу эвге махсус бугунь келювни бираз онъайтсызджа ал деп эсап этти.
О, уджреге кирген вакъытта Исмаиль муаллим иле Александр Николаевич, мектепте балаларны, Гаспринский усулы иле окъутув хусусында къонушмакъта эдилер,
Токътаргъазы пейда олгъан сонъ, лакъырды кесильди, лякин Усеин оджа артыкъ ичери кирген, нашир исе оны огълу Рефат васытасы иле, умумий къабул ханеге дегиль де, озюнинъ иш одасына даъвет эткен эди.
Бунда энди ич бир шейни денъиштирмек мумкюн дегиль.
— Айвасылда ишлеринъиз насыл? — деп сорады ондан Исмаиль эфенди, ниает.
— Эали мектепке ярдым этеми?
Кой муаллимге яхшы таныш.
Бу койде озю де оджалыкъ эткен.
Айвасыл эалисининъ зевкълы адетлери бар.
Ильки куньлерде адамгъа, бу ернинъ халкъы параны пек къолай къазангъан ве зенгин аят сюрген киби келе.
Эркеклер саба эрте, аркъаларында тарпилери, чайырларгъа кете, акъшам къайтып келелер.
Къадынлар оларнынъ кетирген мейваларыны сепетлерге толдурып, башлары устюне отуртып, Ялта базарына котюрип саталар.
Джилек, кирез, вишне, зердали, алма, къияр, помидор ве чай теписи буюкликте татлы согъан...
буларны къырлардаки кучюк мийрачыкъларда осьтюрмек енгиль иш дегиль.
О себептен ярымаданынъ ялы боюндаки дагълыларнынъ аяты пек шенъ дегиль.
Ама бу ерлернинъ адамлары намуслы, меръаметли ве кучьлюлер.
Оларнынъ аяты агъыр.
— Халкъ мектепке ярдымдан чекинмей, лякин озю ярдымгъа мухтадж,— деди Усеин оджа,— о фукъаре.
Мен Айвасылдан кеттим.
— Айвасылдан кеттим... дейсинъизми?
Ничюн?
— Ишлемеси кучь олды.
Айвасыл Ялтагъа якъын.
Ялтада исе полиция меъмурлары гъает чокъ.
Оларнынъ къулакълары балабан, эллери узун.
— Энди насыл иш иле мешгъуль оладжакъсынъыз?
— Оджалыкъ иле,— деди Усеин Шамиль.
— Даа не иле мешгъуль ола билир эдим?
— Шиириет?
Шиириетле огърашув хызмет дегильми? — деди Исмаиль муаллим айретке келип.
— Мен «Ватан хадими»нде дердж этильген шиирлеринъизни окъудым.
Оларнынъ баъзылары фена дегиллер.
— Къайсылары, муътерем муаллим?
Исмаиль эфенди ишарет пармагъыны янагъына таяды, тюшюнди...
чокъ вакъыт нелердир тюшюнип отурды, сонъра Усеин оджанынъ эсерлеринден баъзы сатырларны окъуды.
Бу дуньяда эр шей пара,
Башта пара, сонъ бахт ара!
Раат истер исенъ, пара!
Керек пара, пара, пара!
Насыл олды, бильмем, муаллимнинъ тили бир шейге илишкен киби, токъталды.
Шиирнинъ сонъуны хатырламакъ ичюн эппи вакъыт дудакъларыны къыбырдатып отурды, сёзлерни давушсыз окъуды,
ниает сонъуны тапып, девам этти:
Ятсанъ пара, турсанъ пара!
Догъсанъ пара, ольсенъ пара!
Сагъ ве хаста олсанъ пара,
Керек пара, пара, пара!
Бу сёзлер Исмаиль эфендининъ ошуна кетти, самимиетле кульди.
Чокъ кульди.
— Усеин эфенди,
сиз бу шиирни, меним вазиетимни яхшы бильген адам киби язгъансынъыз! — деди муаллим.
— Фена дегиль!
Фена дегиль! — дие текрарлады нашир.
— Эбет!
Чокъ эйидир,— дие иляве этти Самойлович.
— Пара хусусында бундан да эйи язмакъ мумкюн дегиль!
Бу сёзлер оджанынъ рухуны котерди.
— Мен, къийметли муаллим, сизге озюмнинъ енъи эсерлеримни кетирдим,— деди Токътаргъазы, утансырап.
— Вакъытынъыз мусааде этсе, риджа этем, оларле таныш олунъыз!
Гаспринский бир янбашындан тюшип, дигер янбашы устюне отурды.
Чехресинде раатсызлыкъ асыл олды.
% «Бакъайыкъ, бу башетильмез ве даима къанаатсиз генч несиль даа не диеджек»,— деп тюшюнди Исмаиль эфенди ичинден.
Ве о кенди фикирлери иле мешгъуль олдыкъта, Усеин эфенди къоюн джебинден дефтерни чыкъарып, наширге узатты.
— Ляйыкъ корьсенъиз...
Риджа этем, «Терджиман»да дердж этинъиз!
Исмаиль эфенди озюне узатылгъан дефтерни элине алмагъа пек ашыкъмады, онъа эппи вакъыт козетип отурды, ниает, башынынъ арекетинен, кошеде тургъан язы масасыны косьтерди.
Усеин оджа шиирлер дефтерини маса узерине къойды.
Эв саиби, Айвасыл ве Дерекой акъкъында енъиликлер сорап бильген ве бу койлерде омюр сюрюджи достларынынъ ве танышларынынъ турмушлары не алда экенини анълагъан сонъ, еринден къалкъып, дефтер булунгъан маса башына кечип отурды, шиирлерни окъуй башлады.
Гаспринский шимди элли докъуз яшында, ама языларны козьлюксиз окъуй.
Козьлери арифлерге о къадар алышкъанлар ки, бир бакъышнен бутюн саифедеки сёзлернинъ манасыны деръал къаврап ала.
Дефтердеки саифелерни къарыштырып чыкъувнен, шиирлернинъ эписини козьден кечирди.
Бир талайдан сонъ, дефтерни ашыкъмай, экинджи дефа окъуп чыкъты.
Сонъра кене окъуды.
Окъуп отургъан киби кельди, албуки, о, шиирлер устюнде тюшюнмекте эди.
Окъуп ве тюшюнип битирген сонъ дахи Усеинге эсерлери хусусында бирден муайен фикир айтмагъа ашыкъмады.
Бираз вакъыт индемей отурды.
Эп тюшюнди.
Тесадюфен козьлерине, шиирлер муэллифининъ шахсиети акъкъында сатырлар чалынды.
О, бу сатырларны севинчле окъуды, сонъра тааджипленди.
Гуя бир шейлер сёйлемек истер киби, козьлерини Усеинге котерди, бакъты-бакъты, ич бир шей сёйлемеди, козьлерини кене ашагъы эндирди.
Дефтерни къарыштыра берди, ве о ерини, бу ерини текрар-текрар окъуды.
Нашир, дефтернинъ мундериджесини тедкъикъ иле бант экенде, Усеин иш одасыны козьден кечирди, муаллимнинъ алдындаки эмен маса иле меракъланды.
Онынъ устюнде учь якълама энгеллер бар.
Дивар якъта, эки къатлы шкафчыкълар къоюлгъан.
Сол якъта ешиль къалпакълы лампат.
Онынъ янашасында электрикли садефлер.
Нашир, пармагъынен бу садефлерге басып, озюне керек адамны узерине чагъыра ве не япмакъ кереклигини эмир эте биле.
Дивардаки ченгеллерге «Терджиман»нынъ тазе санынынъ корректура табакълары илинген.
Ерде, килимнинъ этрафында, къаверенкли вьяна отургъычлары ве мешин креслолар туралар.
Исмаиль эфенди, генч муэллифнинъ шиирлерини окъувгъа юректен тутунгъаныны, шиирлернинъ саиби исе нашир шиирлеримни бегенирми, бегенмезми деп, оларнынъ такъдири хусусында къасеветленип отургъаныны сезген Самойлович, Токътаргъазынынъ енъининъ уджундан тутып, яваштан озюне чекти.
— Мектепте балаларгъа не окъутасынъыз?— деп сорады алчакъ сес иле,
— Мусульман дини...— деп джевап берди Усеин оджа.
— Аптейик кечемиз.
Андан сонъ... ана тили де!
— Тек шумы?
Токътаргъазы сонъки суальге бирден джевап бермеге джесарет эталмады, токъталды, лякин мусафирнинъ чехресинде хаял инкъисары корьген сонъ:
— Кимерде... иш оджанынъ озюнден де багълы ола,— дие иляве этти.
— Оджанынъ озюнден?— мусафирнинъ давушында инамсызлыкъкъа бенъзер аэнк сезильди.
— Насыл маънада?
— Билесинъизми..?
— Усеин оджа, мында, муаллимнинъ эвинде озюни жандармерия къулакъларындан ве козьлеринден узакъта сербестче ис эте башласа керек ки, мусафирге озь фикирини ачыкъча анълатмагъа ынтылды.
— Иш шунда ки, оджа истесе... шеэрден узакъта, чёллюк койде, гъаевий джесаретине ве бильги пишкинлигине, «эгер истесе» дейим мен текрар, балаларгъа баъзы дуньявий фенлер де окъута биле.
Анда, чёллюкте, урядниклерни ве приставларны ярым чувал богъдай унуна сатын алмакъ мумкюн.
Олар, керек олса, сусмагъа да билелер.
— Не къадар вакъыт сусып олалар?— деп сорады Самойлович ве озь суалине ошланып кульди.
— Учь ай къадар...— деп джевап берди Усеин оджа.
— Учь ай... аз! — Самойлович онъа къанаатсиз козьлеринен тикленип бакъты.
— Учь ай ичинде балаларгъа эндесенинъ эписини огретип оламазсынъ.
— Догъру.
Муддет пек кучюк. — Усеин оджа петербурглы мусафирнинъ фикри иле разы олды.
— Ойле вакъытта ярым чувал ун даа бермеге меджбурсынъ.
Башкъа чаре ёкъ!
— Ярым чувалны даа кимнинъ анбарындан аласынъыз?
— Кимнинъ анбарындан?
Койде ойле хусусий анбар ёкъ.
Бедбахт оджалар озьлери, эали берген бир чувал уннынъ ярысыны йылда бир дефа оларгъа берип, балаларгъа илим огретелер ки, бельки укюмет идаресинде бир ишке ярарлар деп, умют этелер.
Александр Николаевич ичюн, богъдай экильген чёль уездлеринде оджанынъ вазиети не алда экени анълашылды.
Лякин дагълыкъ уездлердеки вазиет хусусында тасавур эльде этип оламады.
— Афу этинъиз, Эскендер эфенди! — деди Усеин мусафирге,— озюнъиз къайсы якълардан буюрдынъыз?
Насыл иш иле мешгъульсинъиз?
— Мен Санкт-Петербургда яшайым,— оджанынъ конделен къоюлгъан суали Александр Николаевични меракъландырды. — Дарульфунунда окъудым, шимди Мелиоранский ве Радлов реберлиги алтында тyрк ве татар тиллерини тедкъикъ иле мешгъулим.
— Багъчасарайгъа не вакъыт кельдинъиз?
— Тюневин,— деди Самойлович.
— Акъмесджитте кърымтатар тили сарф-наусы хусусында лекция окъудым, анда Исмаиль эфенди иле корюштик.
Мени файтонына отуртып мында кетирди.
Озюм Багъчасарайны севем.
Исмаиль муаллимнинъ даветини ред этип оламадым.
Кельмеге-кельдим, энди койлерге чыкъып, шивелер ве этнографик ибарелер хусусында бираз малюмат топламакъ истейим.
— Чёллюк бетке чыкъув ниетинъиз ёкъмы?
Александр Николаевич кенъ кевдеси иле оджагъа чевирильди, бир талай сусып отурды.
Лафыны онъайтлы ве къыскъа башлап — битирмек истеди.
— Мен Кърымнынъ чёллюк волостьларында чокъ дефалар олдым,— деди Эскендер эфенди, ниает, шималий Кавказ ве Кърым ногъайларында этник ве тиль денъишмелерини тешкердим.
— Насыл?
Денъишмелер бармы?
— Тильде денъишме буюк.
Русие матбуатында Кърымдаки чёль эалисининъ чынълары хусусында меракълы фикирлер язылды.
Албуки, Кърымдаки чынъларны мен Ставрополь губерниясы ногъайларында корип ве ишитип оламадым.
Сиздеки бу чынълар Кърымда яратылгъангъа бенъзейлер.
Исмаиль эфенди эп Токътаргъазынынъ эсерлеринен мешгъуль эди.
Онда, айни бир шиирни бир къач кере къайтарып окъумакъ адети бар.
Самойлович, муаллимнинъ корьёла устюнде яткъан кисесини озюне таба чекти, ичинден бир чимтим тютюн алып, къокълады.
Тютюнден бурунына гъает хош къокъу урды.
— Бу насыл тютюн?— деп сорады Токътаргъазыдан. — Къайсы койден?
— Татаросмандан,— деп джевап берди оджа.
О тютюнни, къокъусындан бильди.
— Озенбаш бетте ойле кой бар!
— Аджайип къокъу.
— Самойлович пек хошланды.
— Тюсю эфсаневий.
Алтынренк.
Александр Николаевич сигар ясады, еринден къалкъып, пенджере янына барды, сигарыны якъты, азачыкъ ичине чеккен сонъ, тышкъа, азбаргъа козь этти.
Джевиз тереги алтында къадын сатыр иле къийма чекмекте эди.
Янашасында кичкене къызчыкъ семиз, сырлы мышыкънынъ пешинден къуваланмакъта.
Азбар къапудан ичери ящиклерле юклю бир атлы араба кирди, устьлеринде араб тилинде нелердир язылы.
Узакътан яхшы сечильмей.
Араба арт азбаргъа кечип кетти.
Узакъта шеэр эвлерининъ дамлары узеринде, шинген мавы думан ичинде рум кильсеси юкселип турмакъта.
Мусульман шеэринде екяне кильсе.
Дигери Чуфут-Къаледе.
Мусафир, бу манзараны сейир этип тургъан вакъытта, ёргъун ве тыныкъ давуш ишитип, аркъасына чевирильди.
Нашир ишарет пармагъынынъ уджуны кягъыт устюне баскъаны алда, бунарлы козьлери иле Токътаргъазынен къонушмакъта эди.
— «Ким киер алтын тадж, кими бир пула мухтадж...» — Гаспринский онъа шиирден сатырлар окъуп косьтермекте.
— Бу не демек, Усеин эфенди?
Багълы козьлерле атылан таш!
Ойлеми?
Муаллим кене окъуды: — Иш вирен токъ, ишчи ач.
Буламады бунджа эким иш бу дерде бир илядж!»
Нашир, дефтерни асабиетле кресло узерине быракъып, аякъкъа къалкъты.
— Ёкъ, огълум! — деди генч муэллифке. — Бойле эсерлерни нешир ичюн бенде укъукъ ве кучь ёкъдыр!
— Насыл эсерлерни, къыйметли муаллим?
— Заманы, шараити дюшюнильмей язылан эсерлери...— деди Гаспринский.
— Мен беллесем, беязгъа даима — беяз, къарагъа — къара демек керекмиз.
Ойле дегильми, муаллим? — деди Усеин оджа.
— Шубэсиз… — Исмаиль Гаспринский мусафирнинъ фикрини тасдыкълап, башыны эки кере къакъытты.
— Эр шейнинъ озь ады, озь тайинаты вар.
Ве Абдурешид эфенди бу джиэттен акълы эди.
Кендинъизе маълюм, эр шейге озюнинъ адыны къойды.
Къарая — къара деди, беяза — беяз...
Сиз дикъкъат этинъиз! — нашир еринден къалкъты, диваргъа якъын барды, аякъ уджларында котерилип, юксек рафтан «Ветан хадими»нинъ биринджи саныны алды, онынъ баш макъалесинден баъзы келимелерни окъуп косьтерди. — «язаджагъымыз вакъиа ве адиселер не къадар аджджы олурса — олсун, олдыгъы киби языладжакъ...
Енъини — иллюминация, хиянети — кирамет, къаргъайы — бульбуль, виранейи — гулистан дие тасвир итмейеджегиз.
Догъруя — догъру, эгрие — эгри демек, меслек ве вазифемиздир.
Халкъ намы алдында эйи ве фена япылан ишлери агъаларнынъ, бейлернинъ хатири, софуларнынъ такъвалыгъы, шейхларнынъ керамети урьметине ялан-янълыш арз этмейеджегиз...» — Исмаиль эфенди бунынъле окъувыны кесип, газетаны къайтарып рафкъа къойды.
— Эбет!
Медиев ишке бойле, араретли киришкен эди.
Сёйленъиз, «Ветан хадими» не къадар яшады?
— Эки йыл,— деди Токътаргъазы,— лякин намус-видждан иле яшады.
— «Терджиман» йигирми еди йылдан бери яшамакъта,— деди Исмаиль эфенди, ифтихар иле.
— Сизинъ фикиринъиздже о намуссыз — видждансыз яшамакътамы?
«Терджиманнынъ» саифелеринде халкъ менфаатына акс фикирлер корьдинъизми?
«Ветан хадими» узериндеки лакъырды генч муэллифни эеджангъа кетирди, чюнки онынъ догъувында ве фаалиетинде Усеин оджанынъ да джиддий хызметлерини олды, онынъ къапатылувы юрегинде терен яра ачты.
Яра даа тазе.
Генчлик «Ветан хадими»не буюкумютлер багълай эди.
Языкъ ки, халкънынъ сербестлиги ичюн енъи фикирлер сёйлеген «Ветан хадими»... артыкъ ёкъ.
— Афу этинъиз, муаллим! — деди Усеин оджа басыкъ давушле,— мен фикримни бираз башкъа сёзлернен ифаде эттим.
Мен демек истедим ки, эки газетада эмель бир олмалы.
Эки газета да адалетсизликке къаршы курешмеге борджлулар.
Абдурешид Медиев курешти.
— Ким иле?
— Чаризм иле.
Мусаватсызлыкъ иле!
— Курешти... лякин енъдими? — Нашир иддетленип сорады.
— Енъе билирми эди?
— Ёкъ, енъип оламады. Енъмек ичюн чокълукъ ве халкънынъ бирлиги керек.
— Енъмек ичюн кучь лязим,— дие иътираз этти Исмаиль эфенди.
— Биз заифмыз.
Императорнынъ къолунда силялы аскерий кучьлер бар.
— Император, шубэсиз, кучьлю,— деди Усеин оджа, яры киняе тарзында.
— Ама заиф халкълар бирлешселер, кучьлю императорны енъе билирлер.
— Бирлешселер..! — Эв саиби мусафирнинъ сёзлерини аджизликле текрарлады.
— Бирлешмек ичюн анълы олмакъ шарт.
Биз анъдан узакъмыз.
Чюнки къафаларымызны джеалет къурутты, козьлеримизнинъ шефаатыны чалды.
Илери халкъ олмакъ ичюн окъумалымыз, мутеракъкъий бильгилер ве фикирлер иле силяланмалымыз, о, мутеракъкъий фикирлерни кенди тилимизге накъиль идип, кенди мектеплеримизде, медреселеримизе кирдирмейе чалышмалымыз!
Усеин Шамиль бу фикирлерге къаршы дегиль, ама шимди олар, о фикирлер джиддий меселени аль эте биледжек энъ юксек фикирлер дегиль, чюнки азатлыкъ ичюн ялынъыз медениетнинъ, ялынъыз бильгининъ озю кяфи дегиль.
Азатлыкъны эльде этмек ичюн, буюк Русие халкъларыны хорлайыджы девлет къурумыны йыкъмакъ керек...
Нашир бу хусуста суса.
Кенди муляазаларында пек мукъайт.
Ойле олдыкъта, Токътаргъазы озь фикрини ачыкъ ифаде этмеге борджлу, лякин ойле япмагъа шимди аджет бармы?
О, бу эвге екяне макъсад иле, яъни муаллимге озь шиирлери «Терджиман»да басылмасыны риджа этмек ичюн кельди.
Эльбетте, басылмагъа ляйыкъ олсалар.
Лякин, шимдики татар генчлигининъ къафасы, «Терджиман»да демократик истикъамет ачыкъ-айдын ифаде этильсин деген фикир иле бант экенини Токътаргъазы хатирден чыкъармай.
Шимди ичиндеки араретини тыйып оламады.
— Афу этинъиз, Исмаиль эфенди,— деди Усеин оджа,— фарз этейикки, бизим кериде къалувымызнынъ себеплеринден бириси — джаиллигимиз олсун.
О алда, джаиллигимизнинъ себеби неде?
Бизни эсирлер вазиетинде туткъан не?
Бизни хорлагъан ве аякъ астында таптагъан не?
Бизни инсан укъугъындан маърум эткен не?
Падиша акимиети дегильми?
Эв саиби, Токътаргъазынынъ агъзындан: «инсанлыкъ укъугъындан маърум эткен... падиша акимиети» ибарелерини ишиткенде, козьлерини сыкъ-сыкъ ачты ве юмды, чюнки муаллимнинъ эви, басмаханеси, азбары — хафиелер иле муасарагъа олунгъан, эвге ве басмаханеге кимлер кире — кимлер чыкъа, насыл лакъырдылар ола, эписини полиция идаресине даимий суретте етиштирип туралар.
Русие мусульманлары окъусалар, билимли адамлар олсалар, беязны — къарадан айырмагъа бильселер,— деди нашир,—зульметтен къуртулув ёлуны да тапарлар.
Русие мусульманларына, Авропа халкълары киби илери олмакъ ичюн бильги, медениет керек.
Александр Николаевич бу лакъырдыгъа къошулмакъ истемеди.
О, Исмаиль эфендининъ мусафири, ярын Фотсала вадийсиндеки койлерге кетеджек... не эв саибине, не де яш муэллифке итираз этмек ниети ёкъ.
Чюнки бойле муляазалар ичюн дарульфунунда башы эппи беляларгъа къалгъан эди.
Ама бу ерде Исмаиль эфендининъ сонъки сёзлери оны субетке кучюк иляве япмагъа меджбур этти.
— Бильги, медениет... булар, зульметтен къуртулмакъ ичюн пек аз дегильми? — деп ташлады,— ондан башкъа, Исмаиль эфенди, сиз джеалетни, медениетсизликни ялынъыз мусульманларда коресинъиз!
Ничюн, къыйметли муаллим?
Русиеде бутюн миллетлер айны вазиетте... керчек, оларнынъ зенгинлери де бар, фукъарелери де!
— Ойле, Эскендер эфенди! — деди муаллим.
— Джаиллик ве фукъарелик бутюн миллетлерде бар.
Лякин мусульманлар дюньяда гъариплер.
Бельки бунъа мусульман динининъ гъает иртиджалыгъы себептир?!
Усеин оджа бильди ки, Эскендер эфенди онынъле разы.
Мусульманларнынъ озьлери де чешит табакъалы, зенгини де бар, фукъареси де бар, о, Стамбулда яхут Санкт-Петербургда окъуй.
Дюньяны кезе.
Яшай.
Демекки, иш — адамнынъ диний менсюбиетинде, яхут медениет севиесинде дегиль, джемиетте туткъан ичтимаий еринде.
Ойле экен, фикримдже, эмекдар халкънынъ эллериндеки бугъавларны къырмакъ, оны азат этмек керек.
Токътаргъазы бу эвге, шиирлери «Теджиман»да дердж этилювини риджа ичюн кельсе де, ичтимаий сербестликни ифадеге зияде ёл бергени, Исмаиль эфендининъ чехресиндеки акъчыллыкътан сезильмекте эди ки, бу вакъыткъа къадар наширнинъ эвине келип-кеткенлерден ич кимсе сиясий муляазаларда бу дереджеге котерильмеген эди.
Оджанынъ бир къач тикче сёзю наширнинъ юрегини къырды.
Муаллим яваштан еринден къалкъты, ода ичинде юре башлады.
Чокъ вакъыт юрьди, индемеди, тек сигар ичти.
Сонъра бирден токъталды.
— Къач яшындасынъыз? — деп сорады Усеин оджадан.
— Йигирми докъуздам,— деп джевап берди оджа.
— Йигирми докъуз яшындасынъыз!
Ойлеми? — Онынъ юзюнде Токътаргъазынынъ генчлигинден ферахланув шевкъы сезильди.
— Меним «Тонгъычым» нешир олунгъанда сиз дюньяда бармы эдинъиз?
— Ёкъ,— деди Усеин оджа.
— Мен «Тонгъыч»ынъыздан эки ай сонъ догъдым.
— Ондан эки йыл кечкенде адамлар «Терджиман»ны окъуй башладылар... аля окъумакъталар.
«Терджиман» чыкъмагъан олса... ким биле?
Эбет, ким биле! — Исмаиль эфенди бу сёзлерни эки дефа текрарлады,— иътимал, шаир Токътаргъазы да олмаз эди.
Акъикъатен, матбуат ёкъ ерде языджы насыл дердж олунсын.
Сиз, Усеин эфенди, яшсынъыз, даа чокъ яшайджакъсынъыз, чокъ шейлер кореджексинъиз!
Бизим корьгенлеримизни дегиль, бутюнлей башкъа дюньяны кореджексинъиз!
Сиз истисмарджылыкъ акимиетинден къуртулып, уриетте омюр сюреджексинъиз!
Токътаргъазы сусып отурды, джевап бермеди.
Онынъ асырымыз башында юзь берген сиясий вакъиаларгъа озюнинъ айдын назарлары бар эди.
Исмаиль эфенди Русие мусульманларындан маълюматлы, муневер адамлар япмакъ, оларнынъ инкишаф севиесини Авропа халкълары севиесинедже котермек истей.
Сёз келими, муаллим бу макъсаткъа ирди.
Сонъра не оладжакъ?
Дюньяда не денъишеджек?
Ич бир шей денъишмейджек.
Мусульманлар эки ичтимаий табакъагъа болюнеджек: муневер фукъарелер ве муневер зенгинлер.
Усеин оджа, улу гъаелерни аяткъа тадбикъ огърундаки куреште озюнинъ ишгъаль этеджек ери ве вазифеси хусусында тюшюнди.
Меркезий Русиеде енъи инкъилябий кучьлер къувамына кельмектелер.
Олар мемлекетте енъи аят къураджакъ, сербест яшайджакълар.
Оджа бу курешлерде фааль иштирак этеджек.
— Бугъавларны къырмакъ... бана, гъалиба, ойле дединъиз! — наширнинъ хатирине, Усеин оджа, даа янъчыкъ, халкъларнынъ хорлугъы хусусында къонушкъанда айткъан сёзлери кельди.
— Мен Парижде яшагъанда, «Коммунист манифести»нинъ франсызджа наширини окъудым.
Бир дефа дегиль, къач дефалар.
«Коммунистлер иттифакъы»на кирмек ичюн окъумадым.
О, вакъытта Авропада о тешкилятнынъ маиетини тасавур эткенлер гъает аз эди.
Лякин «манифест» мени, озюнинъ фикрий джесюрлиги иле меракъландырды, зира о, ер юзюнде яшагъан адамларнынъ аяты хусусында тамамиле енъи сёз эди.
Ондаки баъзы ибарелер атьта хатиримде къалды.
«Коммунистлернинъ энъ якъын макъсады — пролетариатнынъ сыныф оларакъ шекилленюви, буржуазияны акимиеттен маърум этюв, пролетариатнынъ сиясий акимиетни эльге алувы».
Бу 1871 сенеси олды.
Мен джебимде учь манат иле Стамбулдан Парижге кельдим.
Париждеги рус эмигрантлары манъа буюк алидженаплыкъ косьтерди, эв тапып ерлешмеге ярдым эттилер.
Мени Иван Сергеевич Тургенев иле корюштирдилер.
О, мени эвине мусафирликке даъвет этти.
Иван Сергеевич, мендеки икътисадий къыйынлыкъны бильген сонъ, манъа одюнчке пара берди.
Онынъ эвинде мусафирликте булунгъан вакътымда менимле франсыз тилинде къонуша эди.
Франсызджа яхшы лакъырды эткенимни бильген сонъ, озюнинъ эсерлерининъ франсыз тилине терджиме этилювинде ве эльязмаларны редактирлевде ярдым косьтермемни риджа этти.
Иван Сергеевичнинъ пара ярдымы саесинде о, Парижден Испаниягъа сеяаткъа кетти.
Эльгамбра сарайыны зиярет этти.
Дарэльрахат мусульманларынынъ аяты иле таныш олды.
Франсыз тилини билюви муаллимге, Парижде кечиниш ичюн пара къазанувгъа имкян берди.
О, меслекчи терджиманлар ширкетинде учь йыл чалышты.
Исмаиль муаллим, тютюн кисесини тизлери устюне къойып, сигар ясавгъа тутунгъан арада, Парижде кечкен генчлик сенелерини хатирге кетирди, бираз эеджангъа кельди, пармакълары къалтырады, саибине таби олмадылар.
Де тютюн ерге тёкюльди, де кягъыт элинден учып кетти.
Ниает, сигарны ясап, битирген вакъытта, къапу яваштан ачылды, элиндеки табакъ устюнде джезве ве фильджанлар иле эсли къадын кирди.
Къадыннынъ сачлары хыналы.
О дивар янындаки алчакъ масаны карьёлагъа якъын чекип, устюне табакъны къойды.
Къадын ичери насыл давушсыз кирген олса, ойле яваштан кабинеттен чыкъты.
— Риджа этем, къыйметли мусафирлерим! — деди нашир, озю фильджанларгъа къаве къоювгъа тутунды,— лакъырдыгъа далып, эв саиби вазифелеримни унуттым.
Усеин оджа, шубэсиз, токъ дегиль.
О себептен, шимди къаве ичмеге авес этмеди.
Дигер тарафтан, бу ахлякъкъа зыт келе де биле...
Исмаиль эфенди иле бир софра башында отурып ашамакъ?
— Зёре ханым вефат этти,— деди эв саиби тюшкюн алда. — Мен тул эркек аяты кечирем.
Зёренинъ догъмуш къыз къардашы Зейнепке эвлендим.
О да хаста эди, чокъ яшамады.
Такъдирим ойле экен, Усеин эфенди.
Артыкъ ихтияр олдым.
Ама аятымдан пешман дегилим.
Мен бу фани дюньядан бош араба киби кетмем.
Халкъым ичюн элимден кельген бутюн ишлерни яптым.
Чокъ йыллар кечерлер, мен аятта олмам, иътимал, баъзы окъумыш адамлар меним акъкъымда: «Исмаиль бей рус падишасына сатылгъан эди...» дерлер ве бельки язарлар.
О догъру фикир олмаз.
Мен «Терджиман» газетасыны татар ве рус тиллеринде нешир этем, чюнки не хусуста язгъанымны эр кес бильгенини истейим.
Догърусыны айтсам, мен рус халкъына къаршы ич бир вакъыт акс фикирде олмадым ве олмам, чюнки рус адамы чешит халкъларле энъ зияде енгиль анълаша ве оларле пек муаббет яшая бильген халкъ.
Рус халкъы озюнинъ саделиги, къальбининъ паклиги, рус табиатына хас догъма адалети иле дигер халкъларны озюне джельп эте, озюне якъынлаштыра.
О, себептен, мусульман онынъ муитинде озюни ябаний адам оларакъ ис этмей ве рус адамларынен бирликте окъувдан ве оларгъа якъын булунувдан къачынмай».
Сонъки сёзлерни айткъанда, онынъ козьлерининъ кенарларында ири козьяшы тамчылары йылтырадылар.
Муаллим бу тамчыларны мусафирлерден гизлемеге тырышмады ве атьта явлугъы иле оларны сильмеди.
Усеин оджа, озюнинъ эеджангъа кельген къальбини раатландырмакъ ичюнми, бильмем ничюн, аякъкъа къалкъты, эки къолунен озюнинъ кевдесини эки якъкъа къучакълады, не япмакъны ве не айтмакъны бильмей, муаллимнинъ огюнде далгъын алда, индемей турды.
— Отур!
Отур, огълум! — деди онъа муаллим.
— Меним бойле алда олувым биринджи дефа дегиль.
Сиз элемленменъиз!
Усеин Шамиль ерине отурды.
Къаве ичильген сонъ, эвге кетмек ичюн, текрар къалкъты.
Маса узериндеки дефтерини алды, къоюн джебине тыкъты ве сагълыкълашмакъ ичюн наширге чевирильди, бу эснада муаллим озюнинъ эки узун арыкъ пармакъларыны тёпеге котерди, оларны бири-бирине чертти.
— Сабыр этинъиз...— деди о, Усеинге. — «Руслар иле бир хош яша» шииринъизни къалдырынъыз!
Экинджи эсеринъиз...
Э! —экинджи эсернинъ адыны бирден хатырлап оламады. — «Бизе...
А! Бизе алидженаплыкъ иден вармы?» оны да къалдырынъыз!
Башкъаларыны... афу этинъиз, къабул этип оламайым.
Олар шимдилик озюнъизде турсунлар.
— Озюмде къалсынлар... не вакъыткъадже, муаллим? — деп сорады Токътаргъазы, бунынъле наширге бир даа санчып алды.
— Эйи куньлер келене къадар! — деди муаллим басыкъ давуш иле ве енгильден кокюс кечирди.
Эскендер эфенди, онынъле разылыгъыны бильдирип, башыны саллады.
Усеин дефтер ичинден эки эсер язылы кягъытларны йыртып алып, маса узерине къойды.
Наширнинъ элини миннетдарлыкъ иле сыкъты, севинчинден, шашмалап, къапугъа догърулды, сонъра кери къайтып, петербурглы мусафирнинъ элини де сыкъып, дагълылар къануны муджиби учь кере саллап, чыкъты.
Усеин оджа муаллимнинъ одасында сынагъан кергинликтен аля озюне келип оламай, басамакълардан ашагъы, азбаргъа тюшкенде, аркъасында джыллы тер сезди, озю хошнут алда кулюмсиреди.
Сонъра, ёлгъа, чыкъып, тозлу ёл бою Орта Медресе бетке адымлагъанда, бугунь насыл адамлар иле къонушкъаны хусусында тюшюнди, юреги ифтихарле дукюльдеди.
***
Асан Кара, мезкюр икяенинъ муэллифи, бу ерчикке кельгенде, мевзудан бираз четке чыкъып, Исмаиль Гаспринский, кечкен асырнынъ сонъунда ве бу асырнынъ башында Шаркъ халкълары ичюн насыл адам олгъаныны ве, сёз келими, элли йыл даа кечкен сонъ баъзы адамларнынъ тасавурында насыл адам ола биледжеги акъкъында кучюк изаат бере.
«Эгер, окъуйыджы, буюк маддий ве ичтимаий маърумиет мухитинде яшап, бутюн аятыны мазлум халкълар менфааты ичюн хызметке сарф эткен бу адам хусусында акъикъатны бильмесе, улу адалетсизлик олур! — деп яза муэллиф.
— Мен девлет хадими дегилим.
Шу себептен, Исмаиль эфендининъ сиясий ве ичтимаий фаалиетине къиймет кесмейим.
Мен онынъ акъкъында халкънынъ медениетини юксельтюв огърунда улу ишлер япкъан адам сыфатында язам.
Тюневин унтер офицер Сеит-Нафэ Чаланов манъа, Исмаиль Гаспринскийнинъ вефат эткени эки йыл олгъаныны сёйледи.
Иыллар кечерлер, чокъ йыллар кечерлер, бу адамнынъ къийметли хызметлерини инкяр этиджи адамлар да тапылырлар.
Мен не дие билир эдим?
Ялынъыз шуны ки, Гаспринский акъкъында бир фикирге кельмек нчюн, онынъ яшагъан ве ишлеген девриндеки девлет къурумыны терен суретте огренмек керек.
О саеде Исмаиль муаллимни анъламакъ мумкюн.
Исмаиль Гаспринский, рус тилинде язгъан ильки макъалесинде озюнинъ сиясий тюшюнджелерини гъает айдын ве ачыкъ суретте ифаде эте.
Дей ки, дюнья боюнджа сейяатларым вакътында яптыгъы мушаэделерим нетиджесинде, бойсундырылгъан, умумен, ябаний къабилеге, башкъа ич бир халкъ, бизим уйкен къардашларымыз — руслар киби меръаметли ве темизкъальпли мунасебет косьтермей.
Рус адамы чешит халкъларны озь саделиги, дикъкъатлылыгъы ве къанындаки рус табиатына хас инсаниетлиги саесинде озюне джельп этип, чешит халкълар иле къолай анълаша ве оларгъа тез алыша.
Мусульманлар Русиеде озьлерини ят адам ис этмегенлерининъ ве рус адамлары иле муамеледе булунувдан ве оларгъа якъынлашувдан чекинмегенлерининъ себеби бундадыр.
Эгер биз, Русиедеки тюрк-татарларнынъ руслашувы ве, бунынъле берабер, оларнынъ бу усул иле бирлештирилювини эльде этюв мумкюн дегиль деген фикирге кельдик исе, оларны фенде ве таъсильде мусават ве уриет эсасында ахлякъий джеэттен бирлештирмек ве якъынлаштырмакъ керекмиз.
Мусульманларнынъ рус медениетине якъынлашувы, оларнынъ фикрий севиесини ве бильгисини юксельтюв ёлу иле япыла билинир, бу исе ялынъыз татар тилининъ мектепте ве эдебиятта ватандашлыкъ укъугъына саиплигини танув ёлу иле ола биле.
Меним беш сенеден бери нешир этмекте олдыгъым «Терджиман»нынъ догъувы косьтере ки, онынъ ичюн ичтимаий анъ кереги дереджеде азыр ве газетанынъ озю ватандашлыкъ укъугъыны энди эльде эткен.
Меним вазиетим агъыр, ойле олса да, газетам, абунеджилернинъ микъдары джеэтинден эп илерилемекте ве аль-азирде газета Русиенинъ эр бир кошесинде булунмакъта.
— Къач дане олар сизде? — деп сорады Санкт-Петербургдан мусафир олып кельген Алексей Филиппов.
— Энди учь юзден зияде! — деп джевап берди нашир ве газета мыкъдарынынъ кучюклигинден утанып, азачыкъ къызарды, сонъра девам этти:
— Меним алым агъыр... ялынъыз маддий джеэттен дегиль, газетанынъ нешир олув шараити итибары иле де къыйын.
Русие мусульманджылыгъы озюнинъ шаркътаки ве куньбатыдаки диндашларындан чокъ джеэттен фаркълы.
Русие мусульманджылыгъы руслар ватанынынъ менфаатыны бильмей, оны дуймай, руслар ватанынынъ къаари-къасевети ве севинчи акъкъында тасавуры ёкъ, Русиенинъ умум девлет фаалиети, гъайрети онъа анълашылмай.
Рус тилини бильмеюви оны рус фикирлеринден ве эдебиятындан узакъта тута.
Русие мусульманджылыгъы озюнинъ эски тасавуры ве хурафаты муитинде, бутюн дигер инсанлыкътан узакъта яшай, оны бир тилим экмек эльде этювден башкъа ич бир шей къасветлендирмей, къарынынынъ эмиринден башкъа, дигер идеалы ёкъ.
Башкъа меркезлердеки мусульманлар нисбетен хариджий медений аят кечиргенде, бизим халкъымызнынъ турмушы — Ермак ве Чобан Гирей девриндеки маддий ве маъневий левханы ифаде этмекте.
Бизге не япмакъ керек ола.
Мен озь ишимде чекишем, чырпынам ве имкяниетке коре чалышам.
Мен газетамда тедриджи олув тертибини тайин эттим, бу тертипни окъуйыджыларгъа да огретмек истейим, эсас макъсадым — окъуйыджыны урькютмемектир.
Биринджи вакъытларда мен озюмнинъ чыкъаргъан къарарым иле кифаетлене эдим, яъни газетада бу, яхут шу вакъиалар акъкъында саде хаберлер дердж эте эдим.
Учь йыл ойле девам этти, сонъра газетанынъ мундериджесини текяран кенишлеттим, онъа тенкъидий элементлер кирсеттим.
Лякин бунынъ ичюн озь окъуйыджыларыма эвеля баъзы шейлерни анълатмакъ керек олды ки, тенкъидини — мыскъыл, фитнеджилик, эдепсизлик иле къарыштырмасынлар.
Бу анълатувлар чокъкъа сюрди, аля девам этмекте.
Окъуйыджыларым арасында шимди биле Исмаиль муаллим бизни мыскъыллай беллегенлер бар.
Мен озюмде ич бир вакъыт ойле фикир олмагъаныны ве олмайджагъыны оларгъа чешит усулларнен исбат этмеге меджбур олам.
Манъа инаналармы, бильмейим, эр алда, озьлерини манъа инангъан кишилер этип косьтерелер.
— Эбет! — деди Филиппов тюшюнджели алда.
— Бильги севиелери бойле алчакъ окъуйыджылар ичюн газета нешир этмек гъает кучь олса керек.
— Мусааденъизле...— деди Гаспринский.
— Зан этсем, сизге газетадаки чокъ адиселер маълюм дегиль.
Мен газетамда маарифатны мемлекетнинъ, яъни Русиенинъ умумий менфаатлары иле сыкъий багълы суретте къоймакъ истегенде, озюмде ич бир тюрлю фена фикир ёкълугъына дин-къардашларымны къандырмакъ пек кучь олды.
Билесинъизми не яптылар?
Мени халкъыма ве ислям динине мунафыкълыкъта къабаатладылар.
«Мен — русым, айны заманда, мусульман ве татар олып къалам» дедим, чюнки меним фикиримдже, русие мусульманларынынъ менфааты умум русие менфааты иле сыкъий багълы эди.
— Сёйленъиз, Гаспринский эфенди, сиз татарсынъызмы? — деп сорады Сергей Филиппов.
— Эбет, татарым!
Адым Исмаиль,— деп джевап берди нашир. — Бабам русларда хызмет этти.
Озюм Москвада окъудым.
Сонъра узакъ сейяатларда булундым.
Чешит девлетлердеки мусульман миллетлерининъ аятларыны тедкъикъ этим.
Озюм ичюн нетидже яптым.
— Сонъра, Русие мусульманларынынъ газетаджысы олдынъыз, ойлеми?
— Ойле.
Меним диндашларымнынъ рус ватандашларымызгъа сыкъий алда якъынлашувы зарур экенлигине къаний олып газета чыкъара башладым.
Мен бу заруретни озь газетамда этрафлыджа тешвикъат этем ве эминим ки, бу гъае меним къабиле къардашларымнынь анъында вира кениш ер ишгъаль этмекте.
«Исмаиль Мустафа огълунынь, сой ады, яъни фамилиясы — Гаспралы эди.
Адий татар фамилиясы.
Гаспринский бу сатырларны «Терджиман»нынъ 1884 сенеси секизинджи январь санында язды.
***
Экинди маалинде оджа Вели-Баба къавеханесине къайтып кельди.
Хан азбарында армут, ювез, акълап, къызылчыкь юклю койлю арабаларыны эслеп, итимал, койдешлер кельгендирлер, фикринен оларгъа якъынлашты.
Атлар, огюзлер чюрюк тобан ве тезек сасыгъан ахыр ичинде хытыр-хытыр малат ашамакъта эдилер.
Койлюлернинъ башларында юфкъа юньлю къалпакълар, аякъларында чарыкълар, беллеринде эки-учь къат сарылы къырмызы-мавы ёлакълы къушакълар.
Ай-Петри беттен кельген ешиль козьлю, къуру кевдели, арекетчен кишилер... олар ярын саба базарда малларыны сатып, тюкянлардан эв сымарышларыны алып, эвлерине къайтаджакълар.
Баба ёкъ вакъытта Даниял пек чылчыкълангъан, кунь бою юкъламагъан.
Аджире ханым оны джаддеге алып чыкъып, къалдырым боюнда юре-юре ёрулгъан.
Сонъра ичери кирсетип, ашаткъан, бала кене дамсызлана берген.
Якъында юкълап къалгъан.
Энди къаранлыкъланып башлай.
Оджа аля корюнмей, Аджире къасеветленип, янъчыкъ къавеханенинъ салонына тюшкен эди.
Усеин Шамиль кирип кельди.
Къарысы енгиль нефес алды.
Ходжасына ёргъун козьлерини догъуртты.
Козьлер сабадан бери хайырлы хабер беклемекте эдилер.
Аджире ханым ходжасынынъ зиярети насыл кечкенини, черэсине бир бакъышта биле тургъан.
Бу дефа юзюнде не тюшкюнлик, не де хошнутлыкъ окъуп оламады.
— Исмаиль эфендинен корюшип олдынъызмы? — деп сорады Усеинден.
— Ничюн индемейсинъиз?
— Корюштим... — деди оджа, къыскъадан.
— Эки эсеримни алып къалды.
Дердж этеджек.
— Башкъаларыны?
— Башкъаларыны... — Усеин Шамиль елькесини къашып алды.
— Къабул этмеди.
Анда, Исмаиль эфенди иле корюшювде, суъбет вакътында насыл лаф олды?
Усеин Шамиль наширге не деди?
Нашир Усеинге не джевап берди?
О хусуста Аджире ханымгъа шимди бир шей айтмады.
Сонъундан айтаджакъ.
Эписини айтаджакъ.
Усеин Шамиль озюнинъ ишлери хусусында къарысынен фикирлешмеге севе.
Лякин, деръал дегиль, бир талайдан сонъ... адети ойле.
Къапудан кирер-кирмез эписини айта къоймакъны севмей.
— Къайсыларыны алып къалгъаныны айтайыммы? — деди Аджире ханым, оджанынъ козьлери ичине тикленип.
— Э?
Айтайыммы?
Усеин джылмайды, индемеди.
О дуйды... чюнки Аджире ходжасынынъ юрюшини, корьгенде ишнинъ акъибетини бильген адети бар.
— Бириси «Сонъ сёзюм... бир хош яша!» Ойлеми?
Оджа онынъ сёзлерини тасдыкълап башыны саллады.
— Ойле.
— Лякин, токътанъыз!
Токътанъыз! — деди Аджире тез-тез.
— Сиз оны «Шура»гъа ёлламагъанмы эдинъиз?
— Ёллагъан эдим.
— Насыл?
Бир эсер эки ерде дердж этиледжекми?
Ойле мумкюнми?
— Мумкюн,— деди оджа.
— Бири дердж этсе, бельки дигери де юрекленир.
Амма мен билем...
Исмаиль эфенди мытлакъа «Шура»ны беклер.
«Шура» дердж эткен сонъ, кенди де дердж этер.
Лакъырды эте-эте, экевлешип, гъычылдавукъ мердивен бою экинджи къаткъа котерильмекте эдилер ки, оглеринде Феми эфенди пейда олды.
О юкъарыдан ашагъы энмекте эди.
— Ата сизни къабул эттими? — деп сорады о Усеин Шамильден.
— Къабул этти,— деди оджа.
— Чокъ эйи.
Чокъ эйи,— деп текрарлады Феми эфенди.
Усеиннинъ джевабындан хошнут экени дуюлды.
— Мен сизни эвге алып кетмек ичюн кельдим.
Азбарда файтон беклей.
— Бизни... эвинъизге?
Усеин оджа Феми эфендиде мусафир олмай тура шеэрден кете бильмейджегине эмин олса да, эвге бугунь даъвет этилирим беллемеген эди.
О шимди файтонгъа отурып, мусафирликке кетеджек алда дегиль.
Тюп кольмеги терден джибинген, потюклери тозлангъан, озю ёргъун.
Ёкъ!
Онъа бираз озь-озюне кельмек керек.
Ондан сонъра... бельки!
Феми эфенди мусафирнинъ джесаретсиз бакъышларыны эслеп, аджизлигини анълады.
— Сиз ашыкъманъыз! — деди о незакетле.
— Уджреге кир, раатланынъыз!
Мен сонъра келирим.
Феми эфенди мердивенден ашагъы тюшип кетти.
Мусафирлер юкъары котерильдилер.
Шеэр узерине акъырын-акъырын къаранлыкъ чёкти.
Чаршыда фенерлер янды.
Файтон Арслан-агъа мааллеси бою кетер экен, сагъгъа, тар аралыкъкъа бурулды, хасап тюкяны янындан кечип, сельби тереклери тюбюнде эки къатлы эвнинъ огюнде токътады.
Феми эфенди, Аджире ханымгъа, къучагъындаки яш баланен ерге тюшмеге ярдым этти, юксек таш дивар оюгъы ичиндеки демир пармакълыкъ къапуны ачып, мусафирлерни эвге кирсетти.
Файтон, шорбаджынынъ эмирине бинаэн, кери къайтты.
Къадын ве ходжа Феми эфендининъ артындан кенъ, алчакъ басамакълар бою юкъары котерильдилер.
Ачыкъ софада алтын пуллы, мавы шербентили, юксек къадын оларнынъ оглерине чыкъты.
— Иште, анам! — деди Феми, ченгесини Аджире ханым бетке догърултып.
— Риджа этем, таныш олунъыз!
Ана... этли, тюзгюн мучели, догъма дюльбер, лякин чехреси текяран солукъ къадын.
Янакъларынынъ бир вакъыттаки топачлары семген, бошагъанлар.
Теэссюф, бу лятиф варлыкъкъа онынъ кечкен зарифлик чагъы ич бир вакъыт дёнмейджек.
О, тазеликнинъ ве къуветнинъ темсили Аджире ханымны, озь къызы киби, къучакълады, багърына басты, аркъасыны кучьлю-кучьлю таптады.
Баланы охшады, севди.
Усеин Шамиль турды, бекледи.
Бири эсли, дигери генч — эки къадыннынъ бири-бирине назы ве шефкъаты изъар олунгъан сонъ, Усеин эгильди, ниаетсиз урьмет ве миннетдарлыкънен Суаде ханымнынъ элини опьти.
Опер экен, ханымнынъ юрегиндеки ферах ве мемнюниет юзюне урды, о къызарды... севинчли козьлери мусафирге эеджанлы ве шенъ бакътылар.
«Усеин Шамиль тербиели, алчакъ гонъюлли генч...
Эбет!
Онынъ алидженаплыгъы манъа эвеллерде де малюм эди,— деп тюшюнди Суаде ханым ичинден.
— Хырджыман киши, о эйиликни ич унутмай тургъан».
— Сизни корьмекле гъает хошнутым! — деди эв саибеси оджагъа.
— Ама эвимизнинъ босагъасындан ичери атламагъанынъыз къач йыл олды... хатиринъиздеми?
Суаде аптенъиз буны унуткъандыр беллесенъиз, янълышасынъыз!
Усеин оджа опькеленювнинъ ерли ве акълы экенини анълап, де бир, де дигер омузыны юкъары котерди, ашагъы эндирди.
Опькени, эвеля, индемей... джевапсыз кечирмек истеди, лякин индемесе, урьметсизлик оладжагъыны анълады.
— Заман денъишти, Суаде апте! — деди о тез-тез ве сынарча пармагъынен мыйыгъынынъ уджуны енгильден сыйпады.
— Ишим пек агъыр.
Вакъыт тапып оламадым.
— Сизинъ ишинъизми? — ханым, оджанынъ хызмети не суретле агъыр ола биледжегини тасавур этип оламай, тааджипленип, сорады.
— А!
Оджалыкъмы?
Эльбетте!
Лякин тек сизинъкими?
Феми иле лакъырды этип бакъынъыз... онынъки енгильми экен?
Оджа ойле этти — бойле этти, Суаде ханымнынъ опькеленювине айланчыкълы джевап берди.
Айланчыкълы джевап бермеген олса, сёзлери тикенли оладжакъ эди.
«Мен келип оламадым... кельмегенимни сездинъиз, чюнки мен, патта-сатта келип турмагъа гуя борджлу кишим.
Сиз, Суаде апте ве Феми эфенди, озюнъиз меним къайда яшагъанымны дахи бильмейсинъиз.
Мен эвлендим... сизни тоюмызгъа даъвет эттим.
Бекледим...» Ёкъ, Усеин оджа шимди бу хусуста лаф ачмакъ истемеди.
— Афу этинъиз, ана! — деди Феми эфенди.
— Ичери кирсек, эйи олмазмы?
Усеин эфенди ёргъун.
— Шубэсиз,— Суаде кибар чехрэ иле кулюмсиреди,— Усеинни корьдим... дюньяны унуттым.
Риджа этем, буюрынъыз!
О, софанынъ тёрюнде, бириси ачыкъ, дигери къапавлы, эки къанатлы къапугъа догърулгъан арада, оджа потюклерини чыкъарды, тёшеме узеринде яткъан, уджлары тёпеге къайтыкъ къырмызы терликлерни аякъларына илиштирди, ханымнынъ пешинден кетти.
Аджире къучагъында баланен алчакъ окчели аякъкъапларыны ич заметсиз чыкъарды, папуч-мапуч къыдырып отурмай, чорапларынен оларнынъ артындан кишилик эвге кирди.
Усеин Шамиль ичюн бу чокътан таныш мусафирхане, Аджире ханымгъа эфсанелердеки эсрарлы сарай олып корюнди.
Авропа джиазынен къарышыкъ миллий донатма, алчакъ сетлер узеринде орьнекли, ешиль миндерлер, алтын ренкли, пуллы дивар ястыкълары.
Ерде Иран килимлери.
Шамданлар устюнде чатлап-чатлап янгъан мумлар.
Диварларда Азиз эфендининъ ве Суаде ханымнынъ юнан рассамы Тарсиадининъ фырчысы иле япылгъан суретлери.
Мусафирханенинъ ортасында зияфет софрасы донатылып къоюлгъан.
Мухтелиф сувукъ емеклер, ичимликлер.
Аджире ханым эвдеки зийнетке, емекнинъ мамюрлигине самимиетле тааджипленди, лякин айретини гизлемеге тырышты, тырышса да... дуюлды.
Кишилик эв ичинде, сет устюнде екяне ябаний адам отурмакъта эди ки, Усеин оджа ве Аджире ханым ичери киргенлери киби, адам аякъкъа къалкъып, оларгъа таба юрюш этти.
Еринден тургъан сонъ, киши юксек бойлу, къуру кевдели экени билинди.
Устюнде беяз кольмек, ёлакълы кок штан, боюнында рус туджджарларынынъкине бенъзер къыскъа, кенъ галстук.
Беттен азгъын.
Козьлери ёргъун бакъмакъталар.
Усеин оджа оны таныды.
Ве кендисине догъру кельгенини корьгенинен, токътады... киши де токътады.
Экиси козьлерини ашагъы эндирип, сусты... къыбырдамай турдылар.
— Сизлерни таныш этмек керекимми? — деп сорады Суаде ханым оджадан.
Озю, де кишиге, де Усеин оджагъа тааджипленип бакъты.
Олар эп сусмакъта эдилер.
Суаде ханым бир шей анъламай, Фемиге чевирильди:
— Бу не демек ола, ниает, манъа бильмек мумкюнми?
Огълунынъ агъзындан сёз чыкъмады.
Онынъ къашлары бир тёпеге котерильди, бир де ашагъы эндилер.
Тамшанды, юткъунды.
Сюкюнетнинъ себебини иза этмек ичюн озюнде кучь тапып оламай, чекишип тургъан вакъытта, оны бу мушкюль вазиеттен меджуль мусафир къуртарды.
— Ёкъ... — деди о, юмшакъ, темиз давушнен,— бизни таныш этмек керекмей.
Корюштик... шунынъ озю кяфи.
— Киши оджанынъ этрафында ярым даире ясап, Аджире ханымнынъ огюне келип токътады, кевдесини бельгедже эгилип, догърултты.
— Мусааденъизле!..
— Аджире ханым...— эв саибеси тез-тез келинни онъа такъдим этти,— Усеин эфендининъ рефикъасы...
— Мен Фикрет Шериф олам,— деди киши.
— Ходжанъызнынъ эски танышым.
Бир шейлер даа айтты... анълашылмады, сёзлери тамагъы ичинде къалдылар.
Киши енгильден эки дефа оксюрди.
Суаде ханым мусафирлерни ве Феми эфендининъ озюни сетке отуртып, аяткъа чыкъты.
Тюневин акъшам Феми эфенди эвге кеч маальде, нешэли алда кельди.
«Аллагъа шукюр!
Усеин Шамиль тапылды,— деди анасына.
Дюньянынъ эки къытасындан бирисине саип олгъан киби, шенъ ве араретли эди.
— Ярын оны эвге, зияфетке чагъырмакъ керекмиз».
«Мытлакъа!
Мытлакъа! — деди Суаде ханым...— севинчинден лафы, арекетлери денъишип кетти.
— Не демек олсун?
Усеин бизим огълумыз киби эди...»
Иште, Усеин Шамиль зияфетте.
Мусафирлер ве Феми эфендининъ озю, сет устюнде ерлешкен сонъ лафны башламакъ ичюн уйгъун сёзлер къыдыргъан олып, эр кес сусты.
Субетни дёрт кишиден бири эрте-кеч башлайджакъ... шубэ ёкъ.
Ама ким?
Насыл?
Мен беллесем, бу якъы энди Феми эфендининъ мукъаддес борджу.
О озюнинъ борджуны эда этти.
— Ничюн сустыкъ аджеба? — деди о, эвеля ве бирер-бирер эр кеснинъ чехресине козь этип чыкъты.
— Себеп бармы?
Сукюнет девам этти.
Кимсе Фемиге джевап бермеди.
Ичери Суаде ханым кирди, кучюк Даниялнынъ къучакъта юкъусырагъаныны эслеп, Аджире ханым иле экисини къомшу одагъа етеклеп алып кетти.
«Яткъызынъыз оны, юкъласын!.. — деди о келинге.
— Озюнъиз де раат олурсынъыз!»
Мусафирханеде аджайип къадын джынсындан кимсе къалмагъан сонъ, Феми эфенди еринден къалкъты, къапу янындаки ешиль боялы, алчакъ курьсюни алып, Шамильнинъ ве Фикретнинъ оглерине къойіп, устюне отурды.
Фикретнинъ медреседеки ады Зеккий эди.
— Тасавур этейик ки, Шамиль — халкъ муаллими, Фикрет исе демирёл муэндиси дегиль, зат-алейлери де туджджар дегиль... ишитесинъизми, эфендилер?
Афыз да туджджар дегиль!
Ёкъ, ич биримиз, бир тюрлю къозалакъ дегильмиз.
Алты йыл эвелькиси киби, адий сокъталармыз.
Шимди тесадюфен корюштик.
Текяран отурышмакъ, эгленмек истеймиз.
Мен исе, сёз келими, бирден къашларымны тююмчекледим, атьта достумнынъ манъа узаткъан къолуны тутмадым.
Агъзыма сув алдым, сустым... отурам.
Манъа не япар эдинъиз?
Сизден сорайым... не япар эдинъиз?
— Шахсен мен... бир элинъден ве бир де аягъынъдан тутып, пенджереден тышкъа атар эдим,— деди Зеккий.
— Иште, не япар эдим!
— Экинджи къаттанмы?
— Экинджи къаттан... чюнки эвинъизде учюнджи къат ёкъ.
— Бу орта асыр зорбалыгъы олып чыкъмазмы эди? — Афыз гизлиден Фикретке козюни къыпты.
Фикрет кульмек истеди.
Зорнен озюни тутып олды.
— Я сиз, Усеин эфенди?
Мени къачынджы къаттан атар эдинъиз?
— Менми? — Усеин Шамиль башыны терсине саллады.
— Мен сизни пенджереден атмаз эдим.
«Афу этинъиз, Феми эфенди! — дер эдим мен сизге.
— Бугунь юзюнъиз пек акъчыль...
Зеккийнинъ къолуны алмадынъыз.
Рухсет этсенъиз, себебини билир эдик!» Эбет, мен ойле дерим.
Сизни экинджи къаттан атмаз эдим.
Анълашылдымы, Феми эфенди?
Сизлер шимди экинъиз, Буйкада тёпелери шиддетли еллерден сынып, астлары къурып, борсайып, чонъкъайып къалгъан терек кевделерине бенъзейсинъиз.
— Борсайгъан тереклер?
Бизлерми? — Феми эфенди гурсюльдеп кульди.
— Мен бильмек истейим,— деди эв саиби, кулькюси ятышкъан сонъ.
— Озюнъиз бу дакъикъада не тюшюнесинъиз?
— Шахсен мен... къалкъып, софадаки потюклеримни кийип, таягъымны алып, чыкъып кетмек... фикриндем.
Усеин эфенди керчек айттымы?
Ёкъса, озюнде енъи бир къабилиет даа барлыгъыны косьтерип, янындаки эки достуны тааджиплендирмек истедими, алла бильсин!
Феми эфенди къоркъты.
Шамиль инат адам.
Фикрет ве Феми эфендилерге онынъ адетлери малюм.
Мадамки бир достунынъ эвинде дигер достунынъ къолуны алувдан ред этти, демек, мында шакъа-макъа деген шей ёкъ.
Шамиль шакъа этсе, деръал билине.
Бу шакъа дегиль.
Феми эфенди оны анълады.
Къальбини раатсызлыкъ басты.
— Дёрт йыл устюнде Сандуранынъ бузанасында бир дефа корюшип, мийлеринъиз конделеп чевирильгендже ичкенсинъиз, сонъ... джиддий лакъырды эткенсинъиз,— деди Феми эфенди.
Давушында мыскъылдан зияде кедер сезильди.
— Эписини ишиттим.
Гуя къонушмакъ ичюн шеэрде башкъа ер тапылмагъан.
Макъсыма ичкенинъиз ичюн сёзюм ёкъ... бири-биринъизнинъ гъыртлагъыны узе язгъансынъыз.
Бу ничюн керек олды?
Эвнинъ саиби Усеин эфендиге чевирильди, бельки бир шейлер айтыр деп бекледи.
Усеин эфенди исе боюныны ашагъы эгильтти, козьлерини къырмызы килимден алмай, отура берди.
— Бана бакъынъыз, Шамиль эфенди! — деди Феми.
Оджанынъ енъинден тутып, силькитти.
Усеин, терен уйкъудан уяныр киби, къакъынып, башыны котерди.
— Сиз Зеккийге даргъынсынъыз, бу анълашылды.
Айтынъыз, не себептен?
Усеин оджа быджагъынынъ джебинден джевиз теректен ясалы тютюн къутусыны чыкъарды, оны ачып, янашасында миндер устюне къойды.
Эвнинъ ичине аджаип къокъу яйылды.
Индже догъралгъан кербар тюсте дюбектен бир чымтым алып, кягъыт узерине къояракъ, сигар ясап башлады.
Оджа ашыкъмай, сигарыны бурды, кягъытнынъ кенарыны тилининъ уджунен тюкюриклеп япыштырды, сонъ кибрит якъып, сигарыны тутандырды.
Тютюнни ичине девамлы суретте чекти.
Бу арекетлерни о аселет, акъырын япып, бойледже изаат ичюн зарур сёзлерни ичтен ольчеп-бичюв имкянына саип олды.
— Мухтерем Феми эфенди! — деди ниает, Усеин оджа.
Тамагъы асабиеттен къарылса керек ки, давушыны тюзетмек ичюн оксюрип алды.
— Мени ве рефикъамны эвинъизге мусафирликке даъвет эттинъиз, сизге онынъ ичюн буюк тешеккюрлер олсун!
Мен, догърусыны айтсам эвинъизде Зеккий оладжагъыны бильмедим.
Бильген олсам, кельмез эдим.
— Мен, Шамиль эфенди, сизинъ бу эвде оладжагъынъызны билип кельдим,— деди Фикрет.
— Алла эшкъына, сёзлериме итибар беринъиз!
— Бир дефа акъаретинъизде къалдым,— деди Усеин онъа,— меним ичюн онынъ озю кяфи.
— Мен вакъиа акъкъында изаат бермек истейим,— деди Фикрет.
Усеин оджа кевдесини догърултты.
Козьлерининъ къыйыгъындан онъа ишанчсызлыкънен бакъты, сонъра сигарынынъ тюпчигини чини куллюк ичине ташлады.
— Изаат?
Насыл изаат? — деп сорады ондан, айретле.
— Эр шей чокътан малюм.
Неге изаат береджексинъиз?
Арамызда эр шей битти.
Сизни юрегимден чыкъарып аттым.
Илькиде таныш олгъан кунюмизге лянетлер окъудым.
Эбет, Фикрет эфенди!
Ойле яптым!
Лякин такъдирге бакъ...
Бу эвде бугунь сизинъ иле ян-янаша тюштим!
Усеин Шамиль Сарайменде оджа экенде, Коккозьде Абибулла агъасы хасталана.
Аиледе баба сагъ олмаса, буюк огъул баба ерини тута.
Усеинни койге чагъырдылар.
Депеша келип еткендже, афта кече.
Хасталыкънынъ исе сабыры ёкъ.
О беклеп оламай.
Кой табиблери мандалач къайнатып, сыджакъ сувуна аджджы бибер къоюп, хастагъа ичирелер.
Сонъра къызгъын тулалар устюне сылакъ талаш тёшеп, устюне Абибулла агъаны чалкъагъа яткъыза... улпакълы ёргъан иле орьтелер.
Эвдекилер чапа-чапкъалайлар, хастаны аякъкъа турсаталар.
Усеин кечикип келе.
«Сен, агъа, шымшыр киби сагълам эдинъ! — дей Усеин.
— Паттадакътан насыл этип хасталана къойдынъ?» Абибулла, керчектен де, пелит тёмеги киби, къавий ве шенъ адам.
Эвеллерде ...
Усеин койде яшагъан йылларында, агъа иле къардаш кийик дагълардаки вакъиалар акъкъында бири-биринен къонуша тургъанлар.
О себептен Абибулла озюнинъ насыл этип хасталангъаныны Усеинге икяе этти.
«Иш къалав янгъан маальде олды,— деди о къардашына.
— Озюнъ билесинъ, Къуш-Къая бетлер сарплы, дешэтли.
Анда къаяларнынъ салкъын, къаранлыкъ къувушларында, аякълары къая-япрагъы сапларына илишик, башлары ашагъыда, елькъанатлар юкълайлар.
Дагъда къалав куньдюз-гедже яна, тютей.
Янында даима адам олмакъ керек.
Дагъ башы думанлы.
Ягъмур, бурчакъ ягъмагъан куню ёкъ.
Чалашнынъ топракъ дамы гедже акъкъан, астымдаки чекмен, устюмдеки япынджа шыр-сув олгъан... дуймагъаным.
Пек ёргъун эдим.
Саба еримден турмакъ истедим, турып оламадым.
Мени койге атлы чана устюне кетирдилер».
Абибулланынъ аятында сийрек олгъан ал.
Усеин койде бир афта булунды.
Дагъларда, къырларда, чайырларда, мийраларда доланды.
Ювез, ахлап ашады.
Сонъки куню агъасынен берабер дагъдан тар эчки сокъагъынен койге къайтмакъта эдилер ки, Абибулла къардашынынъ аятынен меракъланды.
«Усеин! — деди о яш оджагъа.
Сеси къаяларгъа урунды, акс сада олып, дере боюна яйылды.
Усеин оджа агъасынынъ хытабындан сескенип, онъа чевирильди.
— Чёллюкте яшап безмединъми?»
«Ёкъ, агъа! — деди Усеин.
— Безмедим.
Чёллюкнинъ озюнинъ летафети, гузеллиги бар!
Ах!
Сен оны анъламазсынъ!»
«Балаларгъа... къара тахта устюнде беяз язылар язмагъа огреткенинъ ичюн санъа не къадар акъча берелер?»
«Айда йигирми беш кумюш».
Агъа яры кедер, яры мыскъылнен кулюмсиреди ве башыны маъналы суретте саллады.
«Йигирми беш кумюш ичюн медреселерде окъумакъ керек эдинъми? — о токътады, Усеинге азаплы козьлеринен бакъты,— ташла о джёреме хызметинъни!
Ишитесинъми, Усеин?
Ташла оджалыгъынъны, кочь-кель мында... койде помидор сач, согъан-сарымсакъ асра.
Дагъда фындыкъ, аджы-алма, ахлап джый, Насвернге алып-кетип сат.
Башкъа шей керекмей.
Эки йылда мырза олып кетерсинъ!
Бадим-бей ким эди?
Ким олды?»
«Озюнъ, агъа, къач йыл фындыкъ, ювез джыйдынъ... саттынъ,— деди Усеин ве мыйыкъ астындан кулюмсиреди,— ничюн мырза олмадынъ?
Князь Юсупов ахлап джыйгъаны, саткъаны ёкъ.
Санкт-Петербургдан кельди, Коккозьде муътешем сарай къурды, койде шорбаджы олды».
«Мен джаилим, Усеин!
Къарышыкъ ишлерге акъылым етмей.
Сен окъумышсынъ».
«Окъумышым...— о агъасынынъ сёзюни къанатсизликъле текрарлады,— лякин кучьсизим!
Пара не сизде бар не менде.
Халкъымыз гъарип.
Падишалыкъ оны пек эзгеледи.
Аджаип топракълардан маърум этти.
Мен онъа, о гъарип халкъкъа, окъув-язув ве... бираз да ахлякъ огретем ки, озюнинъ такъдирини анъласын.
Дагълыкъмы — чёллюкми... манъа о койлерни терк этмек къолай дегиль.»
Абибулла къардашынынъ фикирлеринде озю ичюн теселли тапмаса да, оларгъа итираз этип оламады.
Усеин Коккозьден бир вакъытларда кеткен... къайтып кельсе, аятында бир шей денъишеджекми, ким бильсин?
Эртеси куню агъасы Абибулла оны арабагъа отуртып, Сюйрен демирёл станциясына алып кетти.
Усеиннинъ мурады шу куню поездге минип, Кефеге кетмек олдыгъы алда, Бельбек айланмасыны кечкен сонъ, фикири денъишти, агъасы арабаны Тёле ёлуна чевирмесини ялварды, чюнки бир муътебер адамнен корюшмек зарурлыгъы эсине тюшти.
Шеэрге кельген сонъ, таныш-билишлернинъ козюне корюнювден къачынып, «Авропа» къавеханесинде токътады.
Уджреде «Таврида», «Саба», «Акъшам» газеталарыны ве «Къарагёз» меджмуасыны бир талай къарыштырып отурды, сонъ Чаршыгъа чыкъты, тюкянджыларнынъ муштери чагъырыджы араретли садалары алтында Сырлы-Чешме мааллесине догърулды.
Бунда, дёрдюнджи эвде Яхъя Наджи Байбуртлыны зиярет этеджек.
Яхъя Наджи, авропа таъсили корьген, отуз дёрт яшында адам.
Эки йыл эвельси Алупкада оджалыкътан озюнинъ догъмуш шеэрине къайтып кельди, шимди Рушдиеде ана тили дерслери иле мешгъуль.
Яхъя Наджи шеэрде «Учкъун» адлы яш эдип ве шаирлер джемиетининъ азасы.
Джемиетте Усеин Балич, Джелял Меинов ве дигерлер булуналар.
Яхъя эфенди кендже меслекдаши Усеин Шамильни мемнюниетле къаршылап алды, экиси къаве башында кеч маальгедже отурып, къальблеринде фыкъырдап тургъан ичтимаий меселелер акъкъында къонуштылар.
Наджи мусафирге озюнинъ якъында язып битирген «Зеваллы Айше» пьесасындан левхалар окъуды.
Пьеса Усеинде кучьлю тесир къалдырды.
Усеин оджа «Авропа» къавеханесине къайткъанда, сокъакътаки инсан къалабалыгъы ичинде, сантырач быджакълы киши, онынъ огюни кестирип токътатты.
Оджа кишининъ медреседеки сабыкъ сыныфдашы Фикрет Шериф огълу экенини таныды.
Корюшмегенлери чокъ вакъыт олгъан.
Къучакълаштылар, бири-бирининъ сагълыгъы-селяметлиги акъкъында сораштылар.
Фикрет оджаны эвге, мусафирликке алып-кетмек истеди, Усеин вакъыт тарлыгъы себебинден, эвге барувдан ред этти.
Ойле олса, бозанагъа кирип, бираз отурайыкъ, къонушайыкъ... — деди Фикрет.
— Сизни пек сагъындым».
Усеин оджа не япсын?
Разы олды.
Бозана саиби къарт арнаут Сандура эки муневер генчнинъ огюне эки бардакъ макъсыма ве топракъ мешребелер кетирип къойды.
Къомшу фурундан сыджакъ янтыкълар сымарлап кетиртти.
Сабыкъ сокъталар ичти ве ашадылар.
Бардакъ бошагъан сонъ, арнаут оларны кене толдурды, олар да ичильди дегенде маса узеринде дигери пейда олды.
Макъсыма тазе, салкъын... ичмеси хош.
Мешребелер толдурылды, мешребелер бошатылды.
Бир чифт янтыкъ ашалды дегенде, фурундан дигер чифт кельди.
Вуджудлар азар-азар агъырлашты, къафалар кутюрленди, эки генч адам артыкъ озь сёзлери ве арекетлери ичюн озьлерине эсап берювден аджиз киби корюндилер.
Лакъырдыны незакетли сёзлернен, ихтият алда башлагъан Фикрет сонърадан къызышып кетти.
Усеин де Яхъя Наджининъ эвинден къайтаяткъан Усеинге бенъземей къалды.
Субет узады, эки дост токътап оламадылар.
Усеин оджа, субетдеши эки йылдан бери Петербургда окъувда экенини билип, севинди... эеджанланды.
Гурьдели, медений шеэрге кетип окъумакъ ичюн озюнде имкян ёкълугъына окюнди.
Ама Фикрет!
Фикретте... чаре чокъ.
Фикрет сыныфдашлары арасында ачыкъ зеинли, аятындан хошнут, озь кучюне эмин сокъта эди.
Кимерде девлет къурумы акъкъындаки муляазаларгъа къошулса, акимиет эсасларыны къорчаламагъа тырыша…
«Халкъ укюмдарнынъ шахсиетине садыкъ, ферманларына таби олмагъа борджлу» дей тургъан.
Бир дефа Шамиль онъа тикенли суаль берди: «Ферманлар халкъ менфаатына акс олса... халкъ не япмакъ керек? — деди сыныфдашына.
— Укюмдаргъа табынувны девам эте бермек керекми?» Фикрет суальнинъ маънасыны анълады…лякин биревден одюнчке алынгъан сёзлер... деп тюшюнди, индемеди.
Мудериске де бу хусуста бир шей айтмады.
«Ферманнынъ халкъкъа акс сою олмай,— деп джевап берди Фикрет.
— Акимиет эр кес ичюн мукъаддес».
Окъувнынъ сонъки айларында Фикрет эки кунь уджреде корюнмеди, сонъ пейда олды.
« Къайда эдинъ?
«Насыл ишлер беджердинъ?» деп сорады ондан Афыз.
«Бабам келип-кетти...— деди Фикрет къыскъадан,— танышымызнынъ эвинде къонды.
Онынъле корюштим».
Бир къач кунь даа кечти.
«Фикрет Каирдеки «Альахзар» дарылфнунына окъумагъа кетеджек...» деген хабер ишитильди.
Керчекми бу?
Яланмы?
Кимсе бильмей.
Фикретнинъ озюнден сорадылар.
«Бабамнынъ арзусы ойле...— леди Шериф огълу, менимки башкъа.
Меним макъсадым алий окъув юртунда таъсиль корип, техника зенаатына саип олмакъ.
Бабама айтып бакътым, манъа къанмады.
Эвге озь арзусынен къайтып кетти».
Фикрет эмин ки, бабасы тюшюнип бакъар, акъибетте, огълуны анълар.
Бир чарелер корер.
Окъув биткен сонъ Фикрет Алма-Тархан бетте, озен четиндеки озь коюне кетти.
Эки къатлы, къырмызы тула эвде онынъ шерефине къоюнлар союлды, зияфетлер берильди.
Йыллама, тансыкъ шараплар ичильди.
Дюльбер сёзлер айтылды.
Зияфет къалабалыгъы эппи ятышкъан эди, зийнетли одаларнынъ биринде, бабасы Осман Шериф, мудерис эвде мусафирликте булунувындан файдаланып, огълу Фикрет хусусында бир даа къонушты.
Бабанынъ сабырлы ве ильтифатлы лакъырдысы огълунынъ къарарыны бу сефер де денъиштирип оламады.
Фикрет Каирге, Стамбулгъа кетювден къатиен ред этти.
Мудерис онъа тааджипленмеди.
«Мадамки огълан санаат, истисал мутехассысы олув дердинде...
Э! — деди о... боюныны омузлары ичине чекти,— ойле олгъанда, Берлинге яхут Лондрагъа кетсин!
Къайтып кельген сонъ электрик станциялары къурар.
Кърым генчлерининъ усталыгъы ялынъыз моллалыкъта дегиль, муреккеп машиналарны ишлетювде де фена дегиль».
Эртеси куню мудерис уйледен сонъ Шерифнинъ файтонына отурып, эвине къайтты.
Осман эфенди бир талай софада отурды, бираз даа азбарда, тереклер кольгесинде кезинди.
Эп Фикрет акъкъында хаялланды, гизлиден озь-озюнен лакъырды этти.
Огълуны Берлин яхут Лондра дарылфнуны окъуйыджысы сыфатында тасавур этмеге талашты, ич тасавур этип оламады.
Оны... бирден-бир огълуны, тили-дини анълашылмаз мемлекетлерге ёллап, къасветинден янып-куюп отураджакъмы?
Бу — аят оладжакъмы?
Бир кунь Фикрет бабасына, Азиз Велизаденинъ огълу Феми, окъумакъ ичюн Петербургкъа кетмеге тедарикленгенини сёйледи.
«Мен де Феми иле Петербургкъа кетмек истейим...» деди огълу.
Осман Шериф онынъ арзусыны къабул этти.
«Гъурбет эллерде «Гъарип кельмешек» олып юргендже, пайтахтта... рус императорынынъ озю яшагъан шеэрде окъусын!»... деди Шериф.
Эртеси куню файтонгъа отурды, шеэрге кетип, Азиз эфендиге, огълунынъ ишинде ярдым этмесини ялварды.
Азиз эфенди Алма-Тархан боюнда айтувлы, зенгин Осман Шерифнинъ риджасыны къайтарып оламады.
Петербургдаки досту, мешъур нашир Ильяс Мырза Бораганскийге мектюп язып, эки кърым генчининъ демирёл институтына къабулда аталыкъ япмасыны риджа этти.
Ильяс Мырза яш кишилерге ярдым этти.
%
Шаркъ улькелеринден кельген мутеракъкъий муневер кишилернинъ эписине мисли ёкъ ярдымлар косьтермекте, оларнынъ бедий эсерлерини ана тиллеринде нешир этмекте.
Осман Нури Акъчокъракълынынъ ибареси иле дегенде: «Ильяс Мырза Бораганский Русие пайтахтында кърым халкъынынъ алидженап эдебий мумессили».
— Демирёл институты!
Къулакъларгъа гъает хош ишитильмекте! — деди Усеин Шамиль ве бираз вакъыт кечкен сонъ:
— Тезден муэндис оладжакъсынъыз... ойлеми?
— Эбет! — деди Фикрет.
Къыскъа -джевабында ифтихар сезильди.
— Кечкен язда Сибирьде олдым.
Демирёл къуруджылыгъында амелият кечтим.
Бираз сусты, нелердир тюшюнди.
— Я сиз, Шамиль эфенди?
Не ишле мешгъульсинъиз? — деп сорады.
— Оджалыкъ иле,— деди Усеин.
— Койде... балаларны окъутам.
— Балаларнымы? — Фикрет, гуя сёзни анъламайып, къайтарып сорады, лякин Усеиннинъ джевабыны беклемей, мешребесини тёпеге зияде котерип, тюбюнде къалгъан макъсыма боткъасыны кейфле ичип битирди ве иляве этти:
— Эбет!
Окъутынъыз!
Джаиль къалмасынлар!
Бельки, вакъыт келир, олардан... сизинъ къолунъызда окъугъан о, чыплакъ баджакълылардан, улу шахслар осип-чыкъар...
Юксек укюмет идарелеринде хызмет этерлер?
Э? Шамиль эфенди?
— Шубэсиз...— деди Усеин оджа.
— Русиенинъ дигер миллетлериндеки киби, халкънынъ бахты, саадети ичю курешиджи кучьлю шахслар бизде де догъарлар.
— Акъылым кесмей,— деди Фикрет.
— Ве сизге бенъзер бичаре оджаларнынъ фаалиетине — нафиле замет деп бакъам.
Усеин оджа, Фикретнинъ мыскъыл ве нефретле ифа эткен фикирлерине, ничюндир, эмиет бермеди.
Сёзлерини озь къулакъларынен ишите турып, гъарезликле айтылгъанына инанмады.
Инанмадымы аджеба?
Насыл инанмасын?
Озюни ойле, инанмагъан, анъламагъан, первасыз алда косьтермек истеди.
Акъикъатта, кедерленип, ичтен атеш алды.
Лякин Фикрет — онынъ, Усеиннинъ, досту... онынъ лафына джиддий къиймет кесмек ичюн озюнде бирден къатиет тапып оламады.
Мен Фикретни янълыш анъламадыммы аджеба? — деди о, озь-озюне!
— Ёкъ!
Мумкюн дегиль!
«Мен ве манъа бенъзер... эски кийимли, бош джебли адамлар, фукъаре татар балаларына окъув-язув огреткенимиз ичюн бичаре адамлармыз.
Ве бизим гъайретимиз — нафиле замет...»
Ичтимаий аятымызда ишитильмеген, корюльмеген адисе.
Буны насыл анъламакъ керек?
Фикрет Шериф енъи джынс несильни темсиль этмекте, депми?»
— Нафиле замет?
Не себептен ойле? — деп сорады Фикреттен оджа.
О энди къайнап башлады.
— Бизлер... халкъ оджалары ничюн бичаремиз?
— Татарнынъ эдждад зенааты не? — деп сорады Шериф ондан ве озю джевап берди,— тютюн, юзюм, мейва асрамакъ... ве бир де къоюнджылыкъ.
Бу зенаатны онъа алла багъышлагъан.
Оны огренмек ичюн асыл да мектепте окъумакъ керекмей.
— Сиз, Фикрет эфенди, заныма къалса, энди кейфлисинъиз,— деди оджа,— лафынъызнынъ маънасына итибар бермейсинъиз!
— Менми? — Шериф огълу чехресини къыйыштыра берип, кулюмсиреди,— Янълышасынъыз!
Сёз келими, Харджибиеде балаларны окъутмакъ не керек?
Фарз этейик, мектепни окъуп битирдилер... эп-бир алим оладжакълары ёкъ, чюнки о, татарнынъ арджы иш дегиль.
Бу себептен, Усеин эфенди, заметинъиз нафиле!
— Сиз...
Фикрет эфенди, Петербургда окъуйсынъыз.
Озюнъиз кимсинъиз? — деп сорады ондан Усеин оджа.
— Френкмисинъиз?
Усеиннинъ сабыры тюкенди.
Тенине гуя узун бизлер санчылгъан киби олды.
Сукют отурмагъа энди меджалы къалмады.
Элиндеки топракъ мешребени котерип мермер маса узерине урды, мешребе парча-кесек олып, ичиндеки макъсыма этрафкъа сачылды.
Озю атылып аякъкъа турды... тургъанда, аягъы астындаки курсюге илишти, курсю йыкъылды.
Кошеде, юксек чапчакъ янындаки кийиз отургъычта юкъyсырагъан Сандура, тарсылдыдан сескенип бир къакъынды, зияретчилерге бунарлы козьлерини тикледи, бакъты-бакъты, бозана ичюн адеттен тыш адисе корюнмеген сонъ, текрар козьлерини юмды.
Оджа бозананы терк этмек ниетинен къапугъа догърулгъан эди, ничюндир, токъталды...
— «Алим олмакъ татарнынъ арджы иш дегиль» экен.
Озюнъиз Петербурггъа ничюн кеттинъиз? — деди Фикретке.
— Мен бана къыкъырдагъынъызны узип ташламакъ истедим... сонъ о тюшюнджеден вазгечтим.
Айып... бир вакъытларда сиз бойле адам дегиль эдинъиз!
Фикрет еринден къалкъты, юзюне ве быджагъы узерине тюшкен макъсыманы явлыгъынен сюртти, галстугынынъ тююмини тюзетти.
— Сиз, Усеин эфенди, мени догъру анъламадынъыз,— деди оджагъа,— мен дедим ки, адамнынъ таъсили ве медениети даима...
Оджа субетдешини динълемек истемей, элини иддетле сильтеди, онынъ сёзю ярым къалды.
— Мен сизни догъру анъладым,— деди Усеин Шамиль.
— Ве сизинъле бу мейханеге киргениме бинъ пешман олдым!
Фикрет оджанынъ сёзлерини ишиттими-ишитмедими, лякин башы ашагъы салынгъан алда, тез-тез бозаханеден чыкъты.
Оджа не олып — не кечкенине къыймет кесмек ичюн бир талай аякъ устюнде турды, тюшюнди, ниает, мейхане саибинен эсаплашмакъ ичюн аркъасына чевирильгенде, Сандура кийиз отургъычтан аякъкъа турды.
— Макъсыманынъ озю ичюн бир бучукъ манат,— деди о, зияретчиге.
— Янтыкълар эсапкъа кирмейлер.
— Ничюн? — оджа тааджипленди.
— Фурунджы пара алмады.
Танышынъыз экен.
Усеин бозана саибине худжур-худжур бакъты... бир шей анъламады.
Авучы ичине параны тыкъып, босагъадан тышкъа атлады.
Суаде ханым иле Аджире софрагъа отургъан сонъ, яш хызметкяр кельди, мусафирлернинъ оглерине сыджакъ пителер къойып, тар, юксек фильджанларны алып, оларнынъ ерине буллюр къаделер къойды.
Мухтелиф сувукъ емеклер ве ичимликлер мусафирлер кельмезден эвель софра узерине меаретле яраштырылып тизильген эди.
— Азиз мусафирлерим, Шамиль ве Зеккий эфендилер!
Аджире ханым! — деди эв саибеси.
Давушы бираз нагъмели, назик чыкъты.
О бильсе эди!
Сандура бозаханесинде бу эки мусафир арасында юзь берген адисени, бу эки генч шимди бири-бири ичюн кимлер экенлигини Суаде ханым бильсе эди!
Ёкъ!
О бир шей бильмей ве бильмегени ичюн девам этти: — Бир вакъытларда бу эвде джемиетсиз, зияфетсиз кунь олмаз эди.
Рабби Таалля азретлерине не феналыкъ яптым ки, мени бойле, амансыз джезалады!
Эвеля уйкен огълумдан, сонъра ходжамдан маърум этти... бир Фемийим къалды.
Сизлер, онынъ достлары, бугунь эвимизге кельдинъиз, демек, бизге эп муаббет ве итибар беслемектесинъиз.
Мен миннетдарым.
Алла хайриетинъизни берсин.
Шимди исе, риджа этем, софрагъа буюрынъыз!
Суаде ханымнынъ шефкъатлы сёзлери, яш чагъындаки киби джазибели арекетлери мусафирлернинъ юреклерине летафетли ель олып эсти, ичлериндеки элемни эппи йымшатты.
Феми сет узеринден къалкъып, софра башына отурды.
— Буюрынъыз, ханымлар ве эфендилер! — деди о мусафирлерге озь адындан мураджаат иле.
— Риджа этем!
Лякин не Фикрет... не де Усеин ерлеринден къыбырдамадылар.
Озьлерининъ тизлерине козь этип, сусып отурдылар.
Суаде ханым айретке кельди.
Эки мусафирнинъ... де бирине бакъты, де дигерине.
Чехрелериндеки булутны эслеген сонъ, озюнинъ чырайы да денъишти.
— Феми!
Балам!
Мен бир шей анъламайым! — деди о титрек давушнен.
— Эфендилер ничюн куськюнлер?
Бир шейге даргъынлармы?
— Джан агърысы... текяран бар! — деди Феми эфенди.
— Сизге дегиль.
Огъул бойле деген сонъ ананынъ юзю ачылды.
Озь ренкине кельди.
— Къоркъып кеттим...— деди о яваштан, къолуны коксю устюне къойып, юрегининъ тепиндисини тутып бакъты.
— Не олды?
Джиддий бир шейми?
Бири- дигерине къама санчтымы?
— Джиддийге бенъзей, чюнки Усеин эфендининъ мыйыгъы бугунь тёпеге зияде тикленик...— бойле дегенде ана зевкъланып кульди.
Усеин оджа индемеди,— лякин экиси де яралы дегиллер.
Огълунынъ къыскъа джевабындан, Усеин иле Фикрет арасында олып кечкен вакъианынъ аджими ве маиети анълашылды.
Суаде ханымгъа оларнынъ табиатлары магълюм.
Дава не узеринде башлап, насыл биткенини, козьлеринен корьмейтура, тасавур эте бильди.
— Манъа бакъынъыз, азиз эфендилер! — деди Суаде ханым индемез мусафирлерге.
— Сандуранынъ мейханесинде не олды?
Не олмады?
Мен бильмейим.
Бильмек де истемейим.
Аль-азирде бизим эвимиздесинъиз.
Фикрет шимди истраатта... бу куньлерде бизни эки дефа зиярет этти.
Усеин эфендининъ корюнмегени алты йыл.
Ерлеринъизден турып, софрагъа отурмасы пек кучь олса, котерип алып-келип къояйыкъ.
— Эв саибеси бир талай даа отурды, сусты.
Сонъра текрар мусафирлерге деди: — Риджа этем!
Кеч, отурынъыз!
Отурмасанъыз, юрегим текмиль яраланаджакъ.
Мени бир даа адам этмек къыйын оладжакъ... чюнки бу куньлерге къадар яшадым исе, онъа себеп — огълум Фемиге ве сизлерге севгим ве... ифтихарым олды.
Азиз агъанъыз сизни, Усеин эфенди, пек севе эди.
Эвеллерде бу эвге келип де, башынъыз тёбен алда къайткъанларынъызны бильмейим.
Бугунь де ойле олсун.
Фикрет эфенди, сизинъ ичюн не япайым?
Огюнъизде седжде этейимми?
— Менимми?— Осман огълу Фикрет тааджипленди.
— Сиз не айтасынъыз, Суаде апте?
Манъа ялвармакъ керекмей!
Фикрет турды... келип Фемининъ янына отурды.
Суаде ханым бекледи.
Усеин оджа не япаджакъ аджеба?
Софрагъа келеджекми, ёкъса эвден чыкъып кетеджекми?
Ёкъ!
Эвден чыкъып кетмейджек.
Усеин ойлелерден дегиль.
О Фикретке ола бу алидженап къадынны акъаретлемез.
Усеин оджа акъырындан сет устюнден турды.
Келип Аджиренинъ янына отурды.
Суаде ханымнынъ юзюнде нурлу шавлелер ойнадылар.
О эеджаныны тыймагъа тырышты, ички дуйгъуларынынъ кучюне теслим олмакъ истемеди, ама эсли вуджут чыдап оламады... акъибетте, козьлеринде яшлар пейда олдылар.
Эр кес озь ерини ишгъаль эткен сонъ Феми эфендининъ теклифине бинаэн, къаделерге шарап къоюлды.
— Анам текяран раатлансын... эеджаны ятышсын, — деди о.
— Биз зияфетни башлайыкъ.
Ойлеми, ана? — Суаде ханым Фемининъ теклифине разылыгъыны бильдирип, башыны енгильден къакъытты.
Огъул девам этти: — Биз Усеин эфендини ве Аджире ханымны эвимизде корьмекле гъает мемнюнмиз.
Мусааденъизле, оларнынъ шерефлерине...
Фикрет Осман огълунынъ давушы Фемининъ сёзюни больди.
— Афу этинъиз! — деди Фикрет онъа, озю яваштан еринден котерильди.
Бу вакъыткъадже о эп сусты, софра этрафындаки муитни тедкъикъ этип отурды.
Юрегини куюткен яныкълы фикирни я бу ерде чыкъарып — къойып, онынъ азабындан къуртулмакъ, яхут о фикирнен узлашып, онынъ эсирлигинде къалып, Усеин Шамильнен эбедиен ведалашмакъ керек эди.
— Мусафирнинъ селяметлиги ичюн ичильмезден эвель... эки сёз айтмакъ истейим,— деди Фикрет.
— Биз о вакъытта...
Сандуранынъ мейханесинде корюштик.
Суъбетимиз яхшы башлады, теэссюф ки, фена битти.
Фена битмесине мен себепчи олдым.
Озюмни юксек Петербург джемиетине менсюп...— бу, шубэсиз, балалыкъ, балалыкъ дегиль исе, мытлакъа фодулыкъ, кибарлыкъ эди,— дейджегим, озюмни Петербург джемиетине менсюп асылзаде киши этип косьтермеге истеп япкъан ишим.
Сонъки йылларда мен бу хусуста чокъ тюшюндим, озюмнинъ акъсыз экенимни анъладым ве... тасавур этинъиз ки, ялынъыз бу меселеде дегиль.
Бугунь Чаршыда Феми эфенди иле тесадюфен корюштик.
Озюм койге къайтаджакъ эдим.
Сизинъ, Усеин эфенди, акъшам бу эвде оладжагъынъызны билип, зияфетке аселет кельдим.
«Озь гъаелеримден къатиен вазгечтим...» дие огюнъизде тевбе этмек ичюн дегиль, сизге яптыгъым акъсыз муамелеме пешман экенимни изъар этмек ве сизден афу истемек, о вакъытта айткъан сёзлеримни кери алмакъ мырады иле кельдим.
Фикретнинъ лафы битмеди.
Эеджанланды... ерине отура къойды.
Эв саиплери ичюн онынъ агъзындан чыкъкъан сёзлернинъ озьлери энди кяфи эди.
— Тешеккюр, Фикрет эфенди! — деди Феми, достунынъ сёзлеринден мемнун къалып.
— Риджа этем, къаделер ичиндеки аджаип къырмызы шингенликни Усеин эфендининъ ве Аджире ханымнынъ шерефлерине ичейик!
Ичейик ки, эки юрекни хырпалагъан зевал шунынъле битсин-кетсин!
Ойле дегильми, валиде азизим?
— Ойле, огълум!
Ойле! — деди Суаде ханым.
— Битсин - кетсин!
Софра башындакилер къаделерини бири-бирлерининъкине кучьлю урып, янъгъыратып, ичтилер.
Кимнинъ къадеси кимнинъкине токъунды... арарет, шадлыкъ садалары ичинде тайин этмек, шубэсиз, къыйын эди.
Усеин оджанынъ къадеси Фикретнинъкине токъундымы — токъунмадымы, кимсе абайлап оламады.
Токъунса да, токъунмаса да... энди онынъ эмиети ёкъ, чюнки энъ муим иш аль олды.
Фикрет эфенди Усеин оджанынъ юзюне ургъан акъаретини кери къайтарып алды.
Ничюн, аджеба?
Институтны битирген сонъ ичтимаий аяткъа назарында денъишмелер олдымы?
Хайыр!
Иш ойлеге бенъземей.
Феми, Фикрет ве...
Усеин, узун муддет бир муитте булунып алышкъан эдилер.
Балалыкътаки якъынлыкънынъ кучю сонъундан адетке чевирильди.
Аралары бозулса да, котеклешселер де ве... гъае, къанаат итибары иле гъаевий иттифакъ тешкиль этмеселер де, бири-бирлерини унутып оламадылар.
Бу табиий севкъ...
Ильки сёзде, ильки бакъышта анълашалар.
Даъва, итираз деген шей ёкъ.
Меселе бир вакъытларда олгъан... битип кеткен.
Усеин — Коккозь дагъларынынъ багъышлагъан ювези ве фындыгъынен кечиниджи факъыр Токътар акъайнынъ огълу экени де унутылгъан, арада инсаний якъынлыкъ къалгъан.
Фемиде ве Фикретте пара... демек ки, кучь бар.
Усеинде пара ёкъ... халкъ саадети ичюн къайгъы бар.
Достлары онынъ тюшюнджесине мани олмакъ истемейлер.
«Мемлекетте бойле адамлар да олмакъ керек...» деп бакъалар.
О себептен Фикрет Усеинге барышыкъ илян этти.
Бу, шубэсиз, Фемининъ тешеббюси иле олды.
Усеин оджа исе, акъибетте, иътираз этмеди.
Къаделер бошады, къашыкълар, вилкалар арекетке кельди.
Емеклер арасында энъ мутебери «Имам байылды» олды.
Сонъра патильджан туршусынынъ ве зейтуннынъ лезети бакъылды.
Къаделер текрар толдурылды.
Текрар бошатылды.
Де Суаде ханымнынъ сагълыгъына котерильди.
Де Феми эфендининъ...
Фикрет бир дефа, тек бир дефа, мукъаддеме сёз айтылгъанда ичти.
Ондан сонъ агъызына шарап алмады, лафкъа да чокъ къошулмады.
Чехреси къызара берди.
Озю сусты, отурды.
Усеин оджа онынъ сукютлигини сезди.
Сусмакъ... бу — юректеки сыкъынтынынъ ифадеси.
Яхшы алямет дегиль.
Оджа, эв къыраличасынынъ риджасыны ред этип оламай, софрагъа отурды.
Энди медений джемиет къаиделерине бутюнлей риает этмеге борджлы.
Онынъ ичюн оджа кимерде-кимерде Фикретке сёз къатты.
Фикрет онъа незакетле джевап берди.
Бираз вакъыт даа кечти.
Санкт-Петербург аятындан базы левхаларны икяе этти.
Ильяс мырза акъкъында лакъырды ачылды.
Фикрет онынъ дарылфнунда эджнебий тиллер факультетинде дерс бергенини, кенди матбуасында исе шаркъ улькелери эдиплерининъ эсерлерини ана тиллеринде нешир эткенини тафсилятлы сёйледи.
Кенъ софранынъ эки якъында къаршы-къаршыгъа отурылып, япылгъан бу субет, эльбет де, ихтият ве араретсиз эди.
Ойле олса да, бу корюшюв узун муддет бугъавлы яткъан бузны джылытты.
О артыкъ ирип башлады, тезден кочип кетеджек.
Чюнки Усеин оджанынъ озю де бир инсан.
Даима булутлы чехрэ ве дертли юрекнен яшамакъ истемей.
Бу, озь гъаелеринъден ред этюв дегиль, эльбетте.
Гедженинъ бей вакъытында мусафирлер эвнинъ алидженап саиплеринен сагълыкълашып, мердивенден ашагъы биринджи къаткъа тюшкенде, тёгерек ай нурларыны уйкъудаки шеэрнинъ кирамит дамлары ве минарелери узерине сачып, оларны айдынлатмакъта эди.
Ёлгъа чыкъкъан сонъ эркеклер бир даа, лякин озьлериндже, сагълыкълашмакъ ичюн ёл четиндеки дут тереги кольгесинде токъталдылар.
Суаде ханым келинни ве баланы етеклеп алып-барып, файтонгъа отуртты.
— Меним узакъларгъа чыкъмагъа меджалым ёкъ, Аджире! — деди о келинге.
— Сизлер яшсынъыз.
Вакъыт тапынъыз... поездге отур да, догъру бизге келинъиз!
— Келирмиз, иншалла!
Лякин, бакъайыкъ... ишлеримиз насыл оладжакъ? — деди Аджире ханым, тюшюнджели алда.
—Оджанынъ бир достунынъ чагъырувына ишанып, кетеятамыз.
— Бир достунынъ? — келиннинъ сёзлери Суаде ханымны тааджиплендирдилер.
— Харджибие сизинъ озь коюнъиз дегильми?
— Озь коюм... ама анда кийик тертип яшай.
Оджагъа тиш къайрагъанлар бар.
Бизге къыйын олур деп къоркъам.
— Къоркъсанъыз, ничюн кетесинъиз? — деди Суаде ханым.
— Башкъа ер ёкъмы?
Аджире терен кокюс кечирди ве... ичиндеки къасветнинъ тышкъа чыкъкъаныны сездирмемек ичюн, къучагъындаки баланынъ... гуя ушюген башына орьме фес кийдирмеге тутунды.
— Башкъа ер, итимал, бардыр,— деди келин, фесни кийдирген сонъ.
— Не япайым?
Харджибиеде анам, бабам... аптелерим барлар.
Аркъа якътан, сездирмей, Феми эфенди кельди.
Анасынынъ янында токъталып, башыны яваштан онынъ омузына таяды.
Суаде ханым хошнут алда кулюмсиреди.
— Иште, санъа... сабий,— деди келинге бакъып ве огълундан сорады:
— Лакъырдынъызнынъ сонъу оладжакъмы?
Къулакълаша бересинъиз...
Сандурада бир шейлер даа олдымы ёкъса?
— Сандуранынъ озю былтыр вефат этти,— деди Феми.
— Албуки, иш онда дегиль.
Фикрет эвленмеге азырлана!
— Ким?
Фикрет? — Суаде ханым огълуна инамсызлыкънен бакъты.
— Я раббим!
О кунню де кореджекмизми ?
Эвленсин! — деди о къатиетле.
— Не?
Кедер эткен шей бармы?
— Мусафирлерни... — О Алжире ханым бетке ишарет этти,— мусафирлерни Алма-Тархангъа алып-кетмек истей.
Усеин къаиль олмай.
— Учь афта беклемек... къыйын.
Эгер кетселер,— Суаде ханым терек талдасындаки оджа ишите биледжек къадар юксек давушнен деди: — Кетселер де, тойгъа аселет кельселер... о башкъа!
— Мумкюн дегиль,— деди оджа.
Фикрет иле экиси энди файтонгъа догъру кельмекте эдилер.
— Тезден мектепте дерслер башлайджакъ.
Усеин къонакъбайларнен текрар самимиетле сагълыкълашкъан сонъ рефикъасынынъ янына отурды.
— Ойле...— деди оджа, Фикретке,— депешанъызны беклейджегим!
Башкъа чаремиз ёкъ!
Феми, отургъычта юкъусырагъан айдавджыны тюртип уянтты.
О, абдырап, тельбевлерни алель-аджеле элинде топлап, озюне тартты, файтон еринден кочюп, Вели-Баба къавеханесине догъру ёл тутты.
Эртеси куню Умэр ири могедекли, гудурдевик арабада эмджесини ве енгепчесини, уфакъ-тюфек эшьянен, демирёл станциясына алып кельди.
Олар поездге, яни тренге отурып, Кефе бетке ёнельдилер.
Эки куньден сонъ… ниаетсиз чёльнинъ четинде ири, тёгерек кунеш къызарып батаяткъанда, Харджибиеде, маджаргъа бенъзер эки атлы, ири араба келип, культёпе эвнинъ огюнде токътады.
Усеин оджа ве яш балалы Аджире ханым ерге тюшкендже, арабанынъ этрафында сой-соп, къолум-къомшу топланды, арабадаки эшьяны ичери алып кирдилер.
Бу дакъикъадан итибарен эв эркек ве къадынларнынь, бала-чаланынъ сес-садаларынен толды.
Достларнынъ-эшлернинъ «Хош кельди» зиярети чокъ куньлерге сюрди.
Шаматалы кельди-кеттилер... эппи сакинлеген сонъ, Усеин оджа, бир кунь, сабалыкъ ашыны ашап, койни корейим деп, эвден чыкъты.
Эвнинъ саиби — Аджиренинъ аптесининъ огълу Сеит-Джемиль, даа яш йигит, анасы-бабасынен берабер башкъа эвде яшай.
Дейджегим, оджа эвден чыкъты...
Элиндеки кумюш саплы таягъынен орта ёл бою яваш-яваш кетти.
Кетер экен, эп этрафына бакъынды.
Учь йыл ичинде койде бир де бир денъишме корьмек истеди, лякин корюп оламады.
Койнинъ батысында кене шу Джемальти байнынъ къаралтысы, куньдогъушында Аджы Эрбаин Эмирзакъ огълунынъ эви.
Сырт бетте джами.
Ёл тобукътан къум.
Азбарларда кунештен яныкъ алабута... къара, тенли, штансыз балалар.
Топракъ дамлы эвлер артында отсыз-оленсиз чёльде токътап-токътап айлангъан джельтирмен.
«ЁКЪ, Харджибие денъишкени ёкъ,— деди Усеин Шамиль озь-озюне.
— Эвельки киби, сефиль.»
Оджа бу койге ильки кельген йылыны хатырлады.
О вакъытта Харджибиеде тюкянлар чокъ эди.
Аджы-Бекирнинъ тюкяны, дангъалакъ Васильнинъ тюкяны, Барби акъайнынъ тюкяны, Бари байнынъ тюкяны.
Энъ кярлысы, энъ зенгини Талипнинъки.
Онда къаве ичмек, домино ойнамакъ мумкюн.
Патта-сатта сиясий вакъиалар акъкъында лакъырды чыкъа, алевленип кете, даъва котериле... иш кимерде бир-бирини акъаретлев, кимерде котек иле бите.
Кишилер кеч маальде даркъап кете, саба эрте турып, чёль хызметине джёней, ерге къаранлыкъ чёккенде къайтып келелер.
Койде аят бойле нешэсиз, маъзун девам этер экен, рус-япон муаребеси башлады.
Джаным-джаным татар огъланлары догъмуш эвлерини терк этип, Къызыл Къую демирёл станциясында эшелонгъа минип, дюньянынъ четине...
Порт-Артургъа кеттилер.
Олар узакъ эльде, амансыз къуршунлар алтында русие топрагъыны душмандан къорчалап, къан тёктилер, эляк олдылар.
Эляк олгъан татар йигитлери падиша азретлери огърунда «шеит кеттилер...» исап этильди.
Сагъ къалгъанлар, эльден-аякътан яралы, сакъат... къайтып кельдилер.
Харджибиеде мектеп ёкъ эди.
Секиз зенгин баба: «Огъулларымыз окъумыш олсунлар...», Усеин оджанынъ йылына дёрт юз кумюш пара адап, дельжангъа отуртып, Сарайменден бу койге кетирдилер.
Оджа секиз огълангъан окъув ве язув огретти.
Джемиет Хайрие усулгъа кельген сонъ джемааттан тюшкен ианеге мектеп бинасы ясатты.
Диварлары бычма таш, таваны юксек, пенджерелери кенъ... бу енъи усул мектебине къомшу койлернинъ балалары да къатнап окъудылар.
Сонъ бинада талебелер ичюн тарашлыкъ олды.
Уйкен яшлылар ичюн акъшамлыкъ сыныфлар ачылды.
Тезден анълашылды ки, мектептеки ихтиядж ялынъыз бина тарашлыгъындан ибарет дегиль, талебелер ичюн дерс китапларынынъ етерликсизлиги де къыйынлыкълар догъурмакъта.
«Хавадже-и субъян» ве «Къылавуз» артыкъ эскирдилер.
Енъи дерсликлерни ялынъыз бир адам Гаспринский яза.
Онынъ да иши чокъ, вакъыты ёкъ.
Усеин оджа озю енъи къыраитлер язып, талебелерни окъут магъа меджбур олды.
Лякин тек мектеп дегиль... койнинъ ве халкънынъ озю де ислааткъа мухтадж.
Чюнки ер сюрмеге, сачмагъа икътидарлы койлю топракътан маърум... топракълар байларнынъ къолунда.
Усеин оджа Сарайменден кельген ильки куньлеринде секиз баба: «Иншалла, балаларымыз къуран окъувны огренеджек, молла оладжакълар» деген эдилер.
Усеин оджа балаларны алдамады.
Оларгъа къуран окъутувны огретти, ама истикъбаль ичюн онынъ нафиле заъмет экенлигини де анълатты, чюнки макъсады — моллалар азырламакъ дегиль, девлет идарелеринде хызметке икътидарлы хадимлер етиштирмек эди.
Балаларгъа риазият, физика, эндеге окъутты.
Ана тили огретти.
Пушкиннинъ, Мицкевичнинъ эсерлерини ана тилимизге терджиме этип, балаларгъа там бир артист усталыгъынен окъуп косьтерди.
Дерслер тертибине музыка мешгъулиети кирсетти.
Тюркю дерслеринде озю кемане чалып, рефакъатлыкъ этти.
Усеин оджа аджаип кеманеджи эди.
Оджа кунеш шавлелери арарети алтында кой бойлап кеткенде, падишалыкънынъ бу аджаип ешиль адагъа ялынъыз истраат дияры дие бакъып, ерли халкъны мушкюль икътисадий алдан къуртармакъ ичюн ич де чаре корьмегенине кедерленмекте эди.
Бир дефа Усеин оджа, вакъыф топракъларнынъ бир къысмы фукъаре койлюлерге берильмесини арзу этип, уезд топракъ ишлери идаресине кеткен вакъытында, демирёл станциясында, аякълары бугъавлы кишилернинъ тренде Сибирьге, курек джезасына ёлланылгъаныны корьген эди.
Шимди козьлери огюнде о, гъарип адамлар кевделендилер.
Оджа эеджанланды... омузлары озь-озьлюгинден силькинип алдылар.
Бу агъыр тюшюнджелерден къуртулмакъ ичюн токъталды, уфукъта чалкъана яткъан мавы денъиз бетке бир талай козь этип турды.
Ёкъ, о мусаллат фикирлерни къафадан чыкъарып оламады.
Керчьте озь козьлеринен корьген ишчи къиямы да юрегини тырнап алды.
Оджа анда сиясеттен кучьлю, пишкин адамларнен багълы эди.
Бир дефа падиша топчулары Митридаттан шеэр сокъакъларындаки нумайышчыларгъа къаршы атеш ачкъанда, оджа эляк ола язды.
Бу вакъиадан сонъ, достлары онъа Харджибиеден тышкъа чыкъувны ясакъ эттилер.
О вакъытта оджа бекяр олуп, Менлибейнинъ эвинде, айры одада яшай эди.
Куньдюзлери мектепте талебелернинъ дерслеринен, геджелери эвде эдебий яратыджылыкънен мешгъуль олды.
Ойле геджелернинъ биринде шаирнинъ къалеминден элемли сатырлар тёкюльдилер.
Сен чекиль халкънынъ арасындан, чекиль!
Юреклер инджерди къоркъунъдан, чекиль!
Истесек, ярыкъта да юкъларыз биз.
Вердигинъ уйкъу керекмей, дегилиз мутадж!
Уян, сен, эй, халкъым!
Козюнъни ач!
Эки ай койден чыкъмады.
Ниает, сабыры тюкенди.
Бир кунь гъаип олды.
Мектепте озюнен берабер оджалыкъ эткен Ибраим Къараманов ве Таир Бурнаш оны дёрт кунь — дёрт гедже къыдырдылар, ниает, Керчьте полис идареси башлыгъынынъ ольдюрилювинде шубэленип къапалгъан адамлар арасында таптылар.
Рус тили муаллимлери Эмир-Али Къайышев ве Менсеит Комюрджи Усеин оджагъа кефиль олып, оны къуртарып алдылар.
Усеин Шамиль кене эвине къапалды.
Ама раат отурып оламады.
Не ердедир гектограф эльде этти, геджелери, койде эр кес уйкъуда экенде, къандиль ярыгъында отурып, акимиет идарелери хадимлериндеки зулумгъа, акъсызлыкъкъа къаршы къиям ичюн беяннамелер язаракъ, джума куньлери джеблерине ве къоюнына толдырып, койлерге кетти, учь-дёрт куньлерден сонъ кельди.
Менълибей бир дефа азбарда оджанынъ устюндеки кийимни пек шишик алда корип, тааджипленди.
— Огъурлар олсун, муаллим! — деди о кучюк, къыпыкъ козьлеринен кулюмсиреп.
— Узакъкъамы?
— Дорменге... базаргъа,— деп джевап берди Усеин Шамиль.
Беттен ве арекеттен денъишмей, ёлуна девам этти.
Менълибей артындан бакъып къалды.
Оджа эки куньден сонъ къайтып кельди.
Кимсе индемеди.
Эки афта даа кечти.
Менълибей гедженинъ бей вакъытында къомшу одада тасырдылар ишитип, тёшегинден къалкъты, ахырдаки атларны бакъкъан олып, азбаргъа чыкъты, ихтиятле оджанынъ пенджересининъ къыйыгъындан ичери козь этти.
Оджа худжур алет иле кягъытлар узерине къара, семиз арифли сёзлер басмакъта эди.
Менълибей бир шей анълап оламады.
Айретте къалды.
Дёрт куньден сонъ койде урядник пейда олды.
Оджанынъ одасыны ахтар-тёнтер этти.
Укюметке акс фаалиет алямети тапып оламады, чюнки рус тили оджасы Таир Бурнашнынъ къардашы, Усеин оджанынъ талебеси Азиз Бурнаш гектографны алып-кетип, мезарлыкъ ичинде сакълагъан эди.
Ама урядникте оджа ичюн шубэ догъды.
Эви узерине гизли незарет таин этип, къайтты.
Оджа урядник зияретининъ къуру чыкъувындан рухланып, геджелик фаалиетини токътатмады.
Мектептеки истраат куньлери эвде оджанынъ озю ичюн кергин хызмет куньлери олдылар.
Кузь акъшамларынынъ биринде Усеин оджанынъ эвине Эмир-Али Къайышев кельди.
Къаве ичтилер, къонуштылар.
Мусафир озюнинъ «Япракълар тёкюльдилер» пьесасыны окъуды...
Эв саиби динъледи.
Субет сабагъадже девам этти.
Эмир-Али кетмек ичюн сагълыкълашкъанда:
«Ялварам сизге!
Сабыр этинъиз! — деди Усеин оджагъа.
— Пек ачыкъ гъайрет этменъиз!
Вазиет шимди кергин.
Иртиджа зияде кучь алды.
Эр ерде дарагъач... адамларны асмакъ, кесмек...
Сибирьге айдамакъ.
Мектепте дерслеринъизнен мешгъуль олып турсанъыз, шимдилик, кяфий, чюнки сиз ишинъизде ихтият дегильсинъиз!»
Усеин оджа разы олды.
Къайышев кеткен сонъ, геджелик фаалиетини токътатты.
Озюнинъ шахсий аяты… севгиси, эви-баркъы, келеджеги хусусында тюшюнди ве онынъле мешгъуль олды.
О хатип Мамбетнинъ алты къызындан энъ кенджеси Аджиреге къуда йиберди.
Мамбет — бир ат, эки огюз ве бираз да топракъкъа саип олса да, асылында, джамининъ вакъыф топракъларыны кирагъа берип, онынъ келиринен гузель кечинген, агъырмакъ адам...
Усеин оджагъа гонъюли якъын эди.
Алекетсиз, чувулдысыз той япып, Аджирени Усеинге ходжагъа берди.
Экисини де енъи эвде ерлештирди.
Ама бир йыл кечмеди, койге кене урядник кельди.
О, Усеин оджанен корюшмеди.
Менълибейнен лакъырды этип, къайтып кетти.
Сонъ полис идаресинден уйкен инспектор иле силялы эки аскер кельди.
Инспектор джебинден дефтерини чыкъарды, ачып, окъуп бакъты, сонъра джебине къойды.
«Харджибие къариеси муаллими Токътаргъазы огълу Усеин Шамиль, падиша азретлери алейине акс фикирли газеталар окъумакъта, эали арасында салтанаткъа къаршы беяннамелер даркъатмакъта...» — деген сёзлер язылы эди дефтерде.
Дёрт коше моурьли кягъыт узеринде исе: «Уезд земство идаресининъ 1907 сенеси июль он дёрт, эки юз он учь санлы эмирине бинаэн, Токътаргъазы огълу Усеин Шамильге Харджибие къариесинде яшамакъ къатиен ясакъ этиле...» денильмекте эди.
%
Оджа окъуп таныш олды ве мезкюр укюмни эки кунь — эки гедже зарфында эда этеджегине даир имза эди.
«Бана бак, Усеин оджа! — деди уйкен инспектор, яры турк, яры ногъай сёзлеринен.
— Меним эки дефа айткъан адетим ёкътыр.
Учь кунь сонъра келирим, койде болсанъ, Кефейе гётюрип, апсханейе тыкъарым.
Омюрлик орада калырсынъ.
Незаретинъ эмири ойле, къаттыдыр».
«Къайда кетмеге борджлым?» — деп сорады ондан Токътаргъазы.
«Нерейе истерсенъ, орая гит! — деп джевап берди Трандафилиди.
— Тек Кефе уездинден чыкъ!»
Оджа бу укюмге къаршылыкъ косьтермек ичюн озюнде кучь тапып оламады.
Къаршылыкъ косьтермек ичюн джемаатнынъ озюнде де укъукъ ёкъ эди.
Демирёл станциясына барып етмеси ичюн Токътаргъазыгъа ат-араба такъыштырып бердилер.
Оджа аилесинен кочип кетти.
Шимди Харджибиеге экинджи келюви.
Ава сыджакъ.
Ёл четинде токъталып, нефес алмакъ ичюн талдалы бир терек ёкъ.
Ама оджа Харджибие эалисининъ адетлерини биле.
Бойле маальде эсли-башлы эркек адамлар тюкянда ола билелер.
Тюкян ве къавехане — экиси бир сачакъ алтында.
Оджа тюкянгъа кирди.
Къатран ве куфлю макарон къокъулы, дым больме ичерисинде Талип бир озю отурмакъта эди.
Усеин оджаны корьген сонъ джылмайды.
Оны къучакълады, аркъасыны таптады.
Озюнинъ оджагъа якъын ве садыкъ экенини сездирмек истеди.
— Кельдинъизми, Усеин оджа? — деди тюкянджы.
Биз деликлерине бенъзер козьлеринен оджанынъ потюклеринден тутып, къалпагъына къадар тешкерди.
— Хайырламакъ ичюн эвинъизге барып оламадым.
Джанынъыз агъырмасын.
Дорменге мал алмагъа кеттим.
Сиз, гъалиба, денъишмегенсинъиз.
Эбет, асыл да денъишмегенсинъиз!
Токътаргъазы тюкянджыны яхшы биле.
О гъает мукъайт адам.
Ким-кимнен дост... кимнен душман, эписинден хабердар.
— Ёкъ! — Токътаргъазы башыны енгильден онъгъа-солгъа къакъытты.
— Ич денъишмедим.
Башымдаки эп шу...
Харджибиеде тикильген къалпакъ.
Талип курьпе чувалы устюне отурды, оджанынъ сёзлерининъ манасыны анъламагъан олып, сигар ясамагъа тедарикленди.
— Къаерде джерлештинъиз? — деп сорады о оджадан.
— Эски уйдеми?
Оджа, тюкянджынынъ суалини тасдыкълап, башыны къакъытты.
— Ишлеринъиз насыл? — деди Талипке.
— Алыш-вериш тавлымы?
Талип сигарыны тутандырды, тютюнни ичине чекип, джигерлерини толдурды.
— Файдасыз...— деди о.
— Тютюн агъзындан кесек-кесек олып чыкъты.
— Агъалар менден мал алувны бийсинмейлер.
Кепеден озь адамлары кетирелер.
Джалангъач койлюнинъ кучю тек упакъ-тюпекке джете... ат мыхы, чамашыр сабуны, кунайлан майы, терен калош, ракъы...— Талип бойле деп, джылмайды.
— Ракъы арув кете.
Ничюн десенъ, халкъ къаарьли.
Ичсе, джюреги джазыла.
Озюнъиз? — тюкянджы курьпе чувалы устюнден турып, беш-тахтагъа якъын кельди.
— Учь джылдан бери къаерде эдинъиз? — деп сорады ондан.
— Тавлыкъ джакълардамы?
Талип Харджибиеде ильки пейда олгъан вакъытта…
Трабзон бетлерден кельген эди, базы кишилер онынъ лафыны анъламай эдилер.
«Сен не тильде сёйленесинъ?
Лаз тилиндеми?» — деп куле эдилер.
Талип яш эди... чёль шивесини тез огренди.
Оджа тюкянгъа киргенде, кенди шахсиети Талип ичюн буюк меракъ догъургъаныны бильди.
Лякин, бу, оджаны ич раатсызламады.
— Бир талай Коккозьде яшадым,— деди Усеин Шамиль.
— Сонъ Айвасылда... министр мектебинде ишледим.
Шай деп тургъанда, ичери он эки яшларында огълан бала кирди.
Осюк сачлары кунештен къызаргъан, тёпеге тикленгенлер.
— Бар, Меджит акъайгъа айт, къаве кетирсин! — деди онъа Талип ве иляве этти.
— Усеин оджа ичюн, де!
Бала енъи адамгъа тааджипленип бакъты-бакъты… ниает, кулюмсиреди.
Таныды оны.
Къапугъа догъурылгъанда, оджа баланы омузындан тутып, токътатты.
— Керекмей,— деди Усеин оджа,— якъында эвде ичип чыкътым.
Бала оджагъа бакъып хайлы вакъыт ырджайып турдв, сонъ аралыкъ къапу ичинде гъаип олды.
Оджа сагълыкълашып, тюкяндан чыкъты.
Тышарыда айны шу сыджакъ укюмран эди.
Ер ве ава пек къызгъан, адам сербест нефес алувдан аджиз.
Токътап турмакъ мумкюн дегиль... бир де-бир якъкъа юрмек, яхут башны талдагъа тыкъып къуртулмакъ керек.
Лякин талда ёкъ.
Кетмек керек.
Къайда?
Кене эвгеми?
Эки афта эвде мусафирлернен отурды, къонушты.
Кяфи дегильми?
Бу кой Усеин оджа ичюн ябаний дегиль.
Онынъ ташында-топрагъында, адамларынынъ козь ярыгъында Усеин оджанынъ заъмети, севгиси бар.
Учь йыл эвельси сокъакъта оджаны корьген киши, башыны бельгедже эгильтип, селям бере эди.
Къарчыгъаларда эсли-башлы адамлар корюнмейлер.
Олар шимди... чёльде хызметтелер.
Оджа елькеси устюне тайгъан къалпагъыны огге джылыштырды, къумлы ёлгъа тюшип, араба излери узерине баскъалай берип кетти.
Онъа Ибраим оджа Къараманов иле корюшмек керек.
Чюнки эвден ойле ниетнен чыкъкъан эди.
Усеин онынънен якъын мунасебетте эди.
Бакъыр чехрэли, ири кевдели бу адам Усеин оджа иле анълашмакъ ичюн тиль тапа, Усеин онъа ишана.
Ибраим оджанынъ козьлеринде бунар ёкъ, бакъышлары темиз.
Озю тарахташлы.
Ёл бою адымлар экен, къафасы эп агъырлашты, ичинде фикирлер эп уймелештилер.
О Таир оджаны да тюшюнди.
Таир Бурнашны... рус тили муаллимини, Таир балаларымызгъа рус тили огрете.
Мен ана тилимизни.
Эгер рус тилини мукеммель бильсе эдим, мен де окъутыр ве... озюмде буюк къанаат, хошнутлыкъ ис этер эдим.
Менделеевнинъ элементлер джедвели.
Тюпсиз ильмий менба!
Элементлер.
Эбет!
Тапылмагъан элементлер.
Тапыладжакъ элементлер!
Ах!
Русчаны эйи бильсе эдим!
Къач керелер шиир язувны быракъмакъ ичюн тевбе эттим.
Башыма ялынъыз дерт, гъам-гъуса кетирген бу зенааткъа лянетлер окъудым.
Ёкъ.
Быракъып оламадым.
Пушкинни тилимизге терджиме этсем, кедерни унутам, алемде шиириет деген шей барлыгъындан ифтихар этем.
Ёкъ… шу сёзлерни насыл унутырсынъ?
Джанлы чешме, севги чешмеси,
Эки гуль эдие кетирдим санъа!
Сусмаз шырылтынъны севем сенинъ,
Мефтуным маъзюн козьяшынъа.
Сенинъ кумюш тамчыларынъ
Къальбиме салкъын чыкъ киби сепиле.
Сен тёкюль, ах... севинч чокърагъы!
Шырылда... башынъа кельгенлерни сёйле!
Усеин бу эки бейитни бир отурышта терджиме этти.
Къараламасы.
Ойле олса да, аджаип аэнк олып ишитильди.
Оджа о сатырларны озю ичюн ишитилир давуш иле окъуды.
Сонъ, индемейип, эп юрьди.
О, бу койни терк эткен эди.
Кери чагъырдылар.
Къайтып кельди.
Оджа текрар сукют муляазагъа алынып кеткенини озю сезмей къалды.
— Ничюн?
Джемааткъа яхшылыгъым ичюнми? — деп сорады о ве озь-озюне итираз этти.
— Ёкъ!
Мында мени севмегенлер де бар.
Менимле корюшкенде, оларнынъ къаны бозула, юзьлери когерип кетелер.
Ойле экен, Харджибиеге ничюн къайтып кельдим?
Мени мында не беклей?
Не беклей?
Оны кимсе бильмей.
Не оджанынъ озю, не де джемаат.
Ничюн къайтып кельди?
Чюнки оджа бу койде ильки мектепни ачты.
Адамларгъа къараны танытты.
Козьлерини орьткен зульмет пердесини йыртып, алып атты, ярыкъны косьтерди.
Сонъ, бу япкъан ишини озю бегенди, ондан ифтихар этти.
Тек бу дегиль.
Ёкъ... тек бу дегиль.
Оджанынъ юрегинде уюгъан севги бунда, бу койде уянды.
Аджире адлы араретли, акъыллы къызны бу койде севди, онъа эвленди.
Аджиреден Нурие догъды.
Нурие чокъ яшамады... вефат этти.
Онынъ яныгъы вакъытында ходжа ве къадын койден сюргюн этильдилер.
— А!
Усеин муаллим!
Сизни корьген бей олсун!
Оджа сескенип, токъталды.
Бу кимнинъ давушы аджеба?
Эсиндеми?
Ёкъса, сефердеки джаяв аскер киби, тюшюнде ишитильдими.
Этрафына бакъынды.
Узун эвнинъ ешиль араба къапусы огюнде Аджы-Эрбаин, эки элини къурсагъы узерине къавуштырып, кулюмсиреп турмакъта.
— Ёл басып отьменъиз, муаллим!
Эвимизге буюрынъыз!
Аджы-Эрбаин... бу — Харджибиеде дюньягъа кельген энъ зенгин кишининъ эвде къураннынъ джылтында язылгъан ады.
Койлерде онъа Аджиредин Эмирзакъ огълу дениле.
— Тешеккюр, Аджы-Эрбаин эфенди! — деди Усеин оджа, сагъ элини кокюси узерине къойды.
— Аджеле ишим бар.
— Келир-кельмез... недайын иш? — Аджы-Эрбаин кобегине къадар чезик кольмегини дёгмелемекте олып, оджагъа догъурылды.
— Тийран кирип, бир къаве ичмесенъ, джаным агъырыр!
— Башкъа вакъытта келирим.
Шимди... афу этинъиз!
Лякин Аджы-Эрбаин оджанынъ сёзлерини динълемеди ве ишитмеди... къалын, къыскъа къолларынен онынъ билегинден къап-къач этип тутты, чекип эвине алып кирди.
Керчек, Аджирединнинъ къолларындаки кучь оджанынъ озюнде де ёкъ дегиль, ама... тек къолларында.
Аджирединнинъ исе... турушынынъ, юрюшининъ, лафынынъ озю — кучь.
Онынъ ады, къыяфети — акимиет, джебриет.
Аджирединге, тирелювден эйи нетидже беклемек мумкюн дегиль.
О себептен Усеин оджа таби олды.
Ири, улькюн ода ичинде миндерлер устюнде эсли-башлы кишилер отурмакъталар.
— Эфендилер! — деди эв саиби, къырмызы, чехрэли, толу мучели... темиз кийимли мусафирлерге мураджаат этип.
—Бакъынъыз... ким кельди?
Кишилер Усеин оджаны корьген сонъ, айретле козьлерини котерди, элесленип онъа бакътылар.
Оджа миндер устюндеки кишилерни таныды.
Джемаледин, Аджы-Абдуразакъ, Бакъы Бариев, Ресуль эфенди, Эбу-Бекир, Адиль байлар...
ёкъ, Усеин оджа оларны унутмады.
— Хош кельдинъ, муаллим! — деди энъ четте отургъан сарышын Адиль бай...
къуру мучесини бираз огге беререк, эки къоллап оджанынъ элини сыкъты.
— Харджибиени бир ташлап кеттинъ.
Зан этсем, бир даа ташлап кетмезсинъ.
— Мерамым ойле,— оджа башыны енгильден къакъытты, элини онынъ авучлары ичинден чекип алгъан сонъ, кокюсининъ сол якъына басты.
— Корюшювимизден гъает мемнуным!
— Биз де... балаларымызнынъ оджасы сагъ-селямет экенлигинден хошнутмыз,— деди Аджиредин.
Эв саиби бу сёзлерни озь ляйыкъатына юксек къиймет берюв, алидженап корюнюв ичюн айтты.
Оджа, эльбетте, эписини анълады.
Башкъалары ерлеринден турмадылар.
Оджа оларнынъ кибарлыгъыны сезмеген олып, озюнинъ незакет борджуны там къаидесинен эда этти.
Эр бирининъ огюне келип, къолуны алды, ал-хатир сорады.
Ниает, Аджы Эрбаин Усеин оджагъа отурмакъ ичюн ер теклиф этти.
Озю де отурды.
Эбу-Бекир бай къыскъадан фатиха окъуды.
— Кельгенинъден хаберим олды,— деди Аджиредин.
— Бизим якъкъа бир корюнип кетерсинъ, белледим.
Корюнмединъ.
Насыл?
Темелли кельдинъми?
— Эбет! — деди оджа.
— Хысмет олса...
— Сизни... апсханеде деп ишиткен эдим.
— Эбу-Бекир бойле деп отургъанда акъсырды.
Элиндеки фильджанынынъ къавеси тельгенди, тизлери узерине тёкюльди.
О фильджанны деръал табакъ устюне къойды.
— Янълыш олса керек.
Не дейсинъиз, Усеин оджа?
— Апсханеде?
Менми? — оджа тааджипленди, омузларыны къысты.
— Зан этсем, бу сизинъ озюнъизнинъ арзунъыз эди.
Шимди мени сербестликте корип, хаялынъыз къырылгъанына языкъсынгъангъа бенъзейсинъиз!
Мен апсханеде олмадым.
Айвасылда Министр мектебинде муаллим эдим.
Оджанынъ бу сёзлеринден сонъ Аджы-Эрбаин, Эбу-Бекир, Джемаледин бир-бирлерине бакъыштылар.
— Министр мектебинде? — Эбу-Бекир белини догърултып, сары кирпиклерини сыкъ-сыкъ ойнатты, элесленип къалды.
—Айвасылны... о аджаип койни ташлап, бу такъыр чёльге кельдинъизми?
Къапу акъырындан ачылды.
Белине мавы, къыйыкъ шал багълы яш къадын утансырап, гульгюлли чехрэ иле ичери кирди, Усеин оджанынъ огюне иътиятле къаве къойды.
— Эбет! — деди Усеин оджа, къадын чыкъкъан сонъ.
— Ойле яптым!
— Зевкълы адамсынъыз сиз...— деди Джемаледин.
— Инсан даима ямандан — яхшыгъа ынтыла.
Сизде эр шей аксине!
— Харджибие яман ерми? — деди Усеин.
— Яман олса, озюнъиз ничюн мындан кетмейсинъиз?
Джемаат чагъырды, мен кельдим.
Ред этип оламадым.
Сизинъдже, бу не?
Яман ишми?
Джемаледин эфенди тюз-тёпе къалпагъыны чыкъарып, тизи узерине къойды, ири, къырмызы явлыгъынен манълайыны ве елькесининъ терини силип алды, къалпагъыны текрар башына кийди.
— Джемаат? — Эбу-Бекирнинъ самайларындаки къан дамарлары, эеджандан къабарып чыкътылар.
— Ким о джемаат дегенинъ?
— Койнинъ эалиси,— деди Усеин оджа.
— Ёкъ,— Джемаледин кийик сеснен къычырды.
— Беш-он къарабаджакълыдан джемаат олмай.
Джемаат бизлермиз,— къолунынъ къатий арекетинен янындаки адамларны косьтерди.
— Сизге, Усеин оджа, бу малюм олмакъ керек.
Бир аягъыны килим узерине узатып, дигерини тизден буклеп отургъан Аджы-Эрбаин, къакъына берип, аркъасыны ястыкътан къуртарды.
— Афу этинъиз! — деди о, Джемалединге эгилип,— Усеин оджаны учь бучукъ йыл дегенде корьдик.
Алыны-хатирини сорав ерине, онынъле давагъа тутундыкъ.
Бу мусульманлыкъ дегиль.
Усеин оджагъа джиддий лафынъыз олса, онынъ ичюн башкъа ер ве башкъа вакъыт тапынъыз!
Оджа меним эвимде мусафир...
унутманъыз!
— Менимки даъва дегиль, Аджиредин! — деди Джемаледин бай.
— Мен бу койде кимнинъ насыл укъукъкъа малик экенини онъа хатырлатмакъ истедим.
Джемаат чагъыргъан экен!
Я биз?
Биз чагъырдыкъмы?
Сёз келими, онынъ Харджибиеге келеджеги сизге, Аджредин эфенди, малюм эдими?
— Малюм эди...— деди Аджы-Эрбаин.
Керчектен де малюмми эди, бундан, оджанынъ озюнинъ хабери ёкъ, лякин индемеди.
— Риджа этем, бу лафны кесейик?
Фильджанны Усеин оджагъа таба джылыштырды.
— Буюрынъыз къавенъизге, муаллим!
Джемаледин ве Эбу-Бекир, эв саибининъ джанбаз муамелесине тааджипленип, бир-бирлерине козь этти, боюнларыны къысып алдылар.
— Бир шей анъламайым...— деди Эбу-Бекир.
— Мен, аксине, эписини анълайым,— деди Джемаледин... ве мыйыкъ астындан кулюмсиреди.
— Озюнъизнинъ якъларда... о къопай татлыкъта не бар?
Не ёкъ? — деп сорады Адиль бай, оджадан.
— Кечиниш бир джорукъмы?
Ёкъса, кене такос питеми?
— Башкъа не олур беллединъиз?
Къалакъаймы?
Тазе къоюн этими? — Джемаледин озь башына хахылдап кульди.
— Къалакъай пиширмек ичюн сары май керек.
Татта о къайдан кельсин?
Иш такос питеде дегиль,— деди оджа, джиддий чехрэнен.
— Татнынъ ихтиярында багълар ве багъчалар бар.
Къайда айлансанъ, мейва.
— Я ногъайда? — деди Эбу-Бекир.
— Ногъайда богъдай... эт бар!
Лякин бу уфакъ лакъырды эди.
Онынъ ичюн Усеин оджа сёзюни узатмай кесе къойды.
Такос пите акъкъындаки лаф, мыскъыл тарзында олса да, шубэсиз, оджанынъ койге къайтып келюви акъкъындаки муляазаны четке бурмакъ ичюн айтылды.
Муляаза, акъикъатен, четке бурулды, ама онынъ акъаретли руху денъишмеди.
— Учь йыл къалакъайымызны ашадынъыз! — деди Эбу-Бекир, оджагъа.
— Ама Коккозьлилерге айтып, бизге бир маджар татлы согъан кетирип оламадынъыз... ири, тёгерек согъан.
Чанакъ къадар.
Билесинъизми?
— Чюнки, Эбу-Бекир эфенди, мен оджам,— деди Токътаргъазы, озюни джоймайып.
— Туджджар дегилим.
Мен сизлер ичюн... ондан да къыйметли ишлер яптым.
Джемаледин ве Аджиредин отургъан ерлеринден тельгенип алдылар.
%
Туджджар не?
Оджа не?
Арадаки фаркъны таин этюв устюнде тюшюндилер.
Оджагъа итираз этсинлерми, этмесинлерми?
— Бедава керекмей,— деди Джемаледин, акъаретленген алда.
— Акъчасынен...
— Биллем… акъчасыз иш ёкъ,— деди оджа.
Назары огюндеки табакъ устюндеки фильджангъа тюшти.
Ичиндеки къаве артыкъ сувып, къалгъан эди.
«Алып бир ютум ичейим де, лафны сонъ девам этейимми экен...» деп къолуны фильджангъа узатмагъа ниетленди...
къолу озь-озьлюгинден кери чекильди.
Суъбетчилер онъа козь этип, ненидир беклеп отургъанларыны эслеп, алель-аджеле фикирлерини топлады.
— Иш тек акъчада дегиль,— деди оджа.
— Ёл узакъ.
Уфачыкъ тат атлары чыдаялмайлар.
Ай-Петри асты койлюлери малны Кезлев, Ор, Мелитополь бетлерге алып кетип саталар.
Ама бу якъларгъа кельмейлер.
Эвель-эзельден ойле!
Ничюн, бильмейим!
«Бир маджар согъан...» бу джиддий лакъырды дегиль... уйдурма иш.
Бу ердеки адамлар, озьлерининъ коюндеки оджанынъ не Сарайменден, не Кирлевуттан, не Къазантиптен, не Такъылдан, не Башавулдан, не Джавтопеден, не Къазаулдан, не Узунаякътан, не Чонгелектен...
ич бирисинден олмайып, узакътан, тап Ай-Петри беттен, эльдиректе, шу фодулы Коккозьден келип, Харджибие балаларына илим-тербие огретем деп, къафаларындаки мийлерини конделенлеп тюрткелеви, бу тюс-тёпе къалпакълыларнынъ юреклерини учь бучукъ йылдан бери тырмалай берип, устьлеринде терен яралар ачкъан эди.
Оджаны учь йыл эвельси койден джёнеткендже, агъалар бир якътан Керчь, дигер якътан Кефе полис назарети меъмурларынынъ къолларына ве джеблерине акъчалар къыстыра берип, яз-къыш чапкъалап, аштан-сувдан кесильген...
ниает, Трандафилиди оджаны бу койден алып кеткен сонъ, шадлыкълы омюрге иришкенлери ичюн пек севинген эдилер.
Шимди оджа кене Харджибиеде.
Ёкъ!
Ёкъ!
Оны Харджибиеге текрар алып-келюв джемаатнынъ элинден келеджек иш дегиль.
Бунда бир икмет бар.
Джемалединнинъ иддетленювинде эсас бар.
Оджа койден бир дефа чыкъарылды.
Бир даа чыкъарылмаз.
Джемаледин буны бильмей.
Бильмегени себебинден, оджаны корер-корьмез, иддетленди.
Иддетленип иш япмакъ мумкюн дегиль.
Аджы-Эрбаин илекяр ве мукъайт.
«Бир маджар татлы согъан...»
Харджибие агъалары ичюн керек шейми?
Ёкъ.
Согъандан макъсад — даъва чыкъарув.
Отуз эки ат.
Аджы-Эрбаин бу ерлерни ишлемек, бу айванларны асрамакъ керек.
Татлы согъан!
Эльтиген ялысындан Кавказ бетке бакъып пармагъыны азачыкъ къыбырдатса, эртеси куню Темрюктен онъа учь геми сабзеват кетириледжек.
Иш согъанда дегиль.
Иш шунда ки, Усеин муаллим къайтып кельди.
О, ярын Керчьтеки ишчи дернеклерининъ азаларынен текрар тапышаджакъ, джемаатнынъ мийини кене тёнтерюв иши иле мешгъуль оладжакъ, вель-асыл, Харджибие акъкъында губернатор азретлери индинде осал фикир догъаджакъ...
— Ойле, Усеин оджа! — деди Джемаледин, лакъырдыгъа екюн чеккен киби.
— Биз сени чагъырмадыкъ.
Сен... кельдинъ.
— Эбет, мен кельдим,— оджа онынъ сонъки эки сёзюни текрарлады.
— Чюнки генчлигимнинъ кучюни... къальбимнинъ араретини, истидадымны илькиде бу койге бердим.
Бильмиш олунъыз, эгер мени сизлер...
— О Джемалединге ве Эбу-Бекирге элемли назар атты.
— Эгер мени бу койге сизлер чагъыргъан олсанъыз... кельмез эдим.
Джемаледин ве Эбу-Бекир айрет ичинде, къырмызы, этли къапакълы козьлерини бири-бирлерине догърултты, индемей къалдылар.
Хайли вакъыт кечти, Аджы-Эрбаин ири кевдесини бир къакъытып алды.
— Ша-ай! — деди о, алчакъ ве зеэр тамлар давушы иле.
— Мен чагъыргъан олсам да кельмез эдинъизми?
— Сиз?...— оджа козьлерини ерде тёшели килимге догърултты, бираз сусты, тюшюнди, башыны тёпеге котерген сонъ, акъырындан терсине къакъытты.
— Ёкъ! — деди оджа.
— Сиз чагъыргъан олсанъыз да кельмез эдим.
Аджиредин аркъасыны дивар ястыкътан къуртарды, огге узанып, килим устюндеки тютюн къутусыны алды.
— Манъа бакъ, бедбахт оджа! — деди о, ичтен къайнап, ташып,— Кефе уезди Полис идареси башлыгъы Караганский волостьларгъа зияретке чыкъса, меним эвиме келип, эки кунь мусафир олмагъандже къайтмай.
Бу санъа малюмми?
Флигель-адъютант Дунаев мени корьсе, теменна берип кече.
Акъылынъ ериндеми сенинъ?
Мен чагъыраджагъым да...
Усеин оджа кельмейджек!?
Ойле де келирсинъ!
Кельмей бакъчы!
Бу сефер сенинъ Харджибиеге келювинъе мен рухсет эттим.
Сарайменден бу койге исе... о вакъытта ильки сеферде, Эбу-Бекирнинъ кефалети иле кетирильдинъ,— о Усеин оджанынъ омузындан тюртип алды.
— Унутмакъ керекмей!
Оджа кулюмсиреди, индемеди.
Онынъ аягъы юкълагъан, къыбырдатып оламай, чокъ чекишти... бекледи.
Уюшыкълыкъ чезильген сонъ акъырындан аякъкъа къалкъты.
— Афу этинъиз, эфендилер! — деди о.
— Манъа кетмек керек.
Сагъ къолуны кокюси узерине басты, козьлерини севиесинедже котерип, ашагъы эндирди, сонъра къапугъа догърулды.
Аджы-Эрбаиннинъ агъызындан, татар эвинде адет олгъан «ашыкъманъыз, Усеин оджа!
Отурынъыз!
Тезден аш азыр оладжакъ...» фелян-тюген сёзлер, эльбетте, чыкъмады.
Аякъкъа турды.
Мусафир босагъадан тышкъа атлайджакъта, табакъ устюндеки толу фильджан козьлерине чалынды.
— Къавенъизни ичмегенсинъиз де, Усеин! — деп къычырды артындан Аджиредин.
Мусафир эв саибининъ сёзлерини ишитмеген олып, софада аякъкъапларыны кийди, аркъасына айланып биле бакъмай, ёлгъа чыкъты.
Аджы-Эрбаин аралыкъ къапудан, оджанынъ артындан бир талай козь этип турды, сонъ тирсегинен уйтеп къапыны орьтти.
Оджа артына айланып бакъмады, ёлнынъ ортасына тюшип, аджеле-аджеле кетти.
Бу ёл — башкъа... оны эвге алып бараджакъ ёл дегиль, лякин оджа ичюн эмиети ёкъ.
О сагъына-солуна бакъмай, адымлады.
Эппи ёл кечкен сонъ эвлер, къаралтылар сийреклешти козьлерининъ къыйыгъындан узун кольге корьди.
токъталды… элесленип бакъты, огюнде бычма таш диварлы, кирамит дамлы бина турмакъта эди.
Озюнинъ, Усеин оджанынъ мектеби.
Бинагъа якъын кельди.
Этрафыны айланып чыкъты.
Бурунынынъ уджуны джамгъа тиреп, къолуны козьлерине талда этип, пенджереден ичке бакъты.
Ичте, бир диварда мыхкъа джогърафия харитасы илинген.
Дигер диварда Гаспринскийнинъ сурети асылы.
Ерде эренделенген тахталар тертипсиз алда яталар.
Ралелернинъ къапакълары устюнде пычакънен чешит арифлер ясалгъан.
Язы тахтасынынъ боясы силинген.
Кимер диварларнынъ сывавы кочькен.
Таван акъкъан.
Ичериде кимсе ёкъ.
Къапу килитли.
Оджа пенджереден чокъ бакъып турды.
Ичеридеки левхалар ве эшьялар акъырын-акъырын бунарланды, думан ичинде къалды, корюнмез олдылар.
Бираздан... улькюнлик ичинде парлакъ, ири ода асыл олды.
Диварлары тазе акълы, табаны боялы.
Енъи ралелер устюнде аджаип кийимли огълан ве къыз балалар отуралар.
Олар, дерске кельгенлер, оджаны беклейлер...
Сыныфнынъ къапусы ачыкъ.
Усеин Шамиль кире.
Талебелер аякъкъа къалкъып, тебессюмли, хош чехрэ иле оджагъа козь этелер.
— Селям алейкюм, севимли чоджукъларым!
Меним тазе гонджелерим! — дей оларгъа оджа.
— Алейкюм селям, къыйметли оджамыз! — деп джевап берелер балалар.
— Коюмизде чокъ вакъытлар корюнмединъиз.
Узакъ сейяатларда эдинъизми?
Сизни пек сагъындыкъ!
— Мени сагъындынъызмы?
Усеин оджа да сизсиз яшап оламады!
Къайтып кельди...
Энъ арттаки раледе начар огъланчыкъ аякъкъа къалкъа, бир къучакъ чичек кетирип, оджагъа такъдим эте, аякълары уджларында юкъары котерилип, онынъ элини опе ве, ашыкъмайып, лиякъат иле кетип, текрар озь ерине отура.
Усеин оджанынъ козьлеринде яшлар йылтырайлар.
Элиндеки къалын саплы, кучюк япракълы, къырмызы бедерли чичеклерге юзюни эгильте, олардан чыкъкъан кунеш, ель... чёль къокъусы къальбини охшай.
— Буларны къайдан узьдюнъиз? — деп сорай оджа, тааджипленип.
— Кеч мевсимде.
бу къургъакъ йылда?
Чоджукълар гизлиден бир-бирлерине бакъып, кулюмсирейлер.
— Танъда турып, денъиз бетке кеттик,— дейлер огдеки ралелердекилер,— о саильде, ёсунлы ташлар арасында осе...
Чалыкъ-Тотай дейлер онъа!
Оджанынъ омузы устюне агъыр къол энди.
Оны ихтият иле силькитти... оджа силькинтини дуймады.
Башы пенджереге мыхлы киби, юзю джамгъа таялы, индемей турды.
Къол оджаны кучьлюдже къакъытты.
Оджа абдырап, кери чевирильди.
Огюнде адам кольгеси корьди.
Бу ким?
Бу ким?
Ёкъ, о кольгени танып оламады.
Кунь баткъан, чёллер узерине артыкъ къаранлыкъ чёккен.
Оджа аля терен хаял ве тасавур ичинде.
— Усеин! — деди къолнынъ саиби.
— Сизге не олды?
Кейфинъиз ёкъмы? — оджанынъ аркъасы сувукъ тер иле къаплы эди.
Онынъ тени титреди.
Куреклери къакъынып алдылар.
Оджа Ибраим Къарамановны зорнен таныды.
— Бурскюн дерслер башланаджакъ,— деди Усеин Шамиль, эеджанлы алда,— мектепнинъ ичине сипирки урулмагъан.
— Къасвет этменъиз, Усеин...— Къараманов онынъ къолтугъына кирип, араба ёл бетке етекледи.
— Таир оджагъа эписи малюм.
О чарелер корер.
— Бина хырпалангъан,— деди оджа.
Къарамановнынъ сёзлери къулакъларына кирмеди.
— Кедиклер де...
— Пара ёкъ, Усеин.
Сиз кеткен сонъ Джемиет хайрие джан берди.
Артыкъ кимседен ярдым ёкъ.
Эки муаллим эвлер арасындаки сечилир-сечильмез ёл бою ян-янаша кеттилер.
Узакъта, чёльнинъ биткен еринде, къырмызы ёлакъ узангъан.
Чёльде отлап къалып, кечиккен сыгъырлар къаралтыларгъа къайтмакъталар.
Ибраим Къараманов къырмызы чехрэли киши.
Усеин Шамильден эслидже.
Харджибие мектебине кельгени дёрт йыл.
Балаларгъа рус тили ве джогърафия дерслери окъута.
Оджалыкъ хызметинде теджрибели.
Дерслер маалинде къатты.
Талебелер иле муамеледе джиддий.
Ондан къоркъалар.
Багъда ишлеп, юзюм ашап, денъиз авасынен яшап алышкъан.
Таракъташлыларнынъ эписи киби, Къарамановнынъ озю де бедендже кучьлю, кучаре тереги киби къавий.
Бу ешиль адада сонъки йылларда юзь береяткъан сиясий вакъиаларгъа мунасебети насыл?
Къафасы не иле бант?
Усеин Шамиль бу хусуста бир шей бильмей.
Бильсе, фена олмайджакъ, чюнки озю ичюн бу пек муим.
Къарамановнынъ исе Усеин оджа акъкъында тасавуры кучюк дегиль.
Усеин койде олмагъанда, Ибраим онынъ акъкъында чокъ лакъырдылар ишитти.
Яхшысыны да, яманыны да.
Чёльде сабан сюрип, арман басып, заъмет корип кечинген адамлар Усеин оджаны урьметлеп анъдылар, онъа озьлерининъ севги ве муаббет серветини багъышладылар.
Башкъасынынъ эмеги эсабына байыгъанлар ойле япмадылар.
«Аллагъа шукюр!
Фесатчыдан къуртулдыкъ!» — деп кольмеклерининъ якъаларыны силькиттилер.
Усеин Шамиль буларны биле.
Бильгени ичюн Харджибиеге къайтып кельди.
Экиси лакъырды эте-эте кете эдилер, Къараманов токъталды.
«Мен мында яшайым,— деди оджагъа, янашадаки топракъ дамлы эвни косьтерди.
— Кирейик, Усеин эфенди, къаве ичейик!
Урьметли мусафирим олунъыз!
Бизде чекиниледжек кимсе ёкъ.
Къадын…бир де огълан.»
— Усеиннинъ козьлерине ялварыр киби бакъып турды.
Усеин агъызындаки сигарыны алып, ерге ташлады.
Потюгинен басып, эзди.
Ишарет пармагъынынъ уджунен мыйыгъыны бир солгъа, бир де сагъгъа сыйпады, незакетли суретте ред этти.
«Тешеккюр, Ибраим эфенди! — деди о.
— Илериде вакъытымыз олур, чокъ корюширмиз, иншалла!»
Усеин оджа сагълыкълашмакъ истеди, лякин Къараманов оны ялынъыз быракъмады, озгъарып кетти.
Усеин бугунь чокъ юрди, чокъ ишитти.
Теэссураты кучьлю.
Харджибие, эвельки киби, къоркъакъ, мутеассип кой.
Гъыртлагъына ильмек илинген тура...
А! — десенъ, олар...
Аджы Эрбаиннинъ эвиндекилер, йипни тартаджакълар.
Гъыртлакъ сыкъыладжакъ.
Джемаатнынъ такъдири даа бетер оладжакъ.
О себептен эр кес сукют алда.
Илериде не оладжакъ?
Оладжакъмы асыл да бир шей?
Койлюнинъ ондан хабери ёкъ.
Койлю Аджирединнинъ Эбу-Бекирнинъ, Джемалединнинъ къолунда ишлей.
Ишлемесе, ачлыкътан оледжек.
Агъзыны ачса — узакъ, сувукъ Сибирь, Курек джезасы.
Не чаре?
Суса...
Такъдирине таби олып отура.
Фезада исе...
Ер курреси озь кочери этрафында эп дёне.
— Сиз Сибирьге сюргюн этильгенсинъиз,— деди Къараманов оджагъа... басыкъ сеснен.
— Джемааткъа ойле денильди.
Албуки...
— Ёкъ! — деди Усеин оджа.
— Мен ялы боюнда ишледим.
Къадын озю Харджибиели... коюне асрет олды.
Къайтып кельдик.
Кельдик... ишим юрерми, бильмейим.
Харджибие муреккеп кой.
Оны анъламакъ кучь.
Бай, молла... ве эмекчи адам,— оджа токъталды.
— Бу исе бизим эв.
Бана Къарамановнынъ эви огюнде олып кечкен левха бу ерде текрарланды.
Усеин оджа Къарамановны, беш дакъикъа да олса, эвге кирип-чыкъмасыны риджа этти.
Къараманов тешеккюрлер бильдирди.
Энди кеч олгъаныны, эвге къайтмакъ кереклигини анълатты, лякин Усеин Шамиль исрарлы адам...
Ибраимнинъ изаатына къанмады.
Оны зорлап эвге кирсетти.
— Бакъынъыз, баба!
Мен энди балабан огълан олдым! — ичериден Аджиренинъ ифтихарлы, отькюр давушы ишитильди.
Къарысы Даниял олып, лакъырды этмекте эди.
— Къапуны озюм ачам, озюм япам.
Анама ярдым этем.
Усеин оджа ичериге козь этти.
Кичкене Даниял аячыкъларыны керип, тыпыр-тыпыр юрмекте.
Бабасыны корьген сонъ тентиреди, ерге йыкъылды.
Йыкъылгъанына ынджынды... агъламагъа ниетленип, шыншыкълап башлагъанда, Аджире баланы къучагъына алды.
Азбаргъа чыкъмакъ ичюн къапу бетке чевирильгенде, Къарамановны эслеп, айретте къалды.
— Ва-ай!
Ибраим оджа! — деди Аджире...
Къараманов иле чокътан ашна киби.
— Айып этменъиз!
Эвге кирген шорбаджынынъ тек озюдир, белледим.
Хош кельдинъиз!
Буюрынъыз ичери!
Къарамановны кишилик одагъа етеклеп кирсетти, миндерге отуртты, озю ашхане бетке кетип, гъаип олды.
Усеин оджа софада быджагъыны чыкъарып, дивардаки чюйге ильди.
Аякъларындаки орьме, эски чорапларынен давушсыз келип, Ибраимнинъ янына отурды, агъач тютюн къутусыны онынъ огюне сюрип къойды.
Бирер сигар ясап, кибрит иле тутандырдылар.
Субет эппи къызышкъан маальде Аджире ханым къаве кетирди.
Эки оджа хошнут алда къаве ичтилер.
Ичти ве мектепнинъ бугуньки алы ве келеджеги акъкъында фикирлештилер.
Кой джемаатынынъ аяты Аджы-Эрбаин ве Джемалединнинъ къоллары арасында къысылды.
Мектепте дерслер джедвелине дюньявий фенлер кирсетювге рухсет ёкъ.
Усеин Шамиль кечкен йылларда енъи фенлер, енъи усуллар ичюн не къадар гъайрет эткен... енъи фенлерге мусаадени губернатордан насыл мешакъатларнен алгъан эди!
Энди эписини енъиден башламакъ керек оладжакъ.
Ибраим оджа къавесини ичип, фильджаныны тепис ичине къойгъан сонъ, козьлерини эв ичинде бир маънасыз анда-мында кездирген вакъытта, назары тесадюфен кемане узерине тюшти.
Кемане сандыкъ устюнде, бир чети мавы шербентинен орьтюли алда ятмакъта эди.
Якъында оны бирев элине алып бир шейлер чалгъангъа бенъзей.
Ибраимнинъ чехрэси севинч нурларынен айдынланып кетти.
— Бу назик алетнинъ тилинден къайсынъыз анълай? — деп сорады о эв саибинден, козьлеринен сандыкъ бетке ишарет этти.
— Озюнъизми?
Ёкъса, Сеит-Джемильми.
Усеин кулюмсиреди.
Бу суальнинъ берилюви биринджи кере дегиль.
Кемане козьге чалынмасын деп, оны къач керелер башкъа ерлерде сакълап бакътылар, лякин эр сеферинде бир себеп тапылып, кемане бу одагъа кетирильди, иши биткен сонъ даима бу ерде къала берди.
Энди Аджире оны сакъламай.
Эвге ильки кельген адамларнынъ эписи кеманени корип, айретлене.
Усеин бунъа артыкъ алышты.
Лякин... тиль оджасы ве кемане!
Бу, адамлар ичюн бирден анълашыла къоймай.
— Ёкъ!
Озюм...— деди Усеин Шамиль.
— Джаным сыкъылгъан вакъытта, яйны бираз шыкъылап бакъам.
— Яхшы этесинъиз...— деди Къараманов.
— Кемане аджаип шей... языкъ ки, чалмакъ озюмнинъ къолумдан кельмей.
Усеин оджа Ибраимнинъ сёзлерини такъдир этип, кулер юзьнен башыны саллады.
— Бизим якънынъ койлеринде адет ойле...
Эр кес бир де-бир алетте чалмакъ керек.
Той олса, чалгъыджы къыдырылмай.
— Чалгъыджылар меселесинде бизим Таракъташта да къытлыкъ сезильмей тургъан,— деди Ибраим оджа.
— Шимди насыл бильмейим, койден кеткеним эппи олды.
Мусафир тосат-тосат кеманеге бакъа берди.
Сонъки куньлерде бу эвде булунгъан дигер зияретчилерге бенъзеп, Ибраим оджа да кеманенинъ сесини ишитмек истеген киби сезильди.
Усеин оджа буны дуйды.
«Акъикъатен.. енъи мусафирге бир шейлер чалып косьтерейимми экен...» деп тюшюнди Усеин Шамиль.
Лякин, къапу аралыкъланды, босагъанынъ о бир якъында Даниял корюнди.
Усеин алель-аджеле турды... чапып-барып огъланны къучагъына алды, багърына басты, къальбининъ теренликлеринде азиз сёзлер тапып чыкъарып оны охшады.
Янагъындан опьти.
Огъул бабасынынъ юзюне бакъты-бакъты, пармагъынен онынъ козьлерине тюртти, баба исе баланынъ пармагъыны агъызына къапты, энъкъастан тишлеген олды.
Даниял шахылдап кульди.
Баба текрар огълунынъ козьлеринден, янакъларындан опьти.
Бала тунчыкътымы, джаны сыкъылдымы, алла бильсин, кийик сес чыкъарып агълады.
Аджер, эр вакъыттаки киби, етишип кельди, Даниялны алып кетти.
— Огъланнынъ машалласы бар,— деди мусафир, къапу япылгъан сонъ.
— Алла бахтлы этсин,— къутуны ачып, кене сигар ясамагъа тутунды.
— Къызынъыз да бар эди дегильми?
О къайда?
— Къызымыз...
Нурие вефат этти,— деди оджа.
— Джаны дженнетте олсун.
Даниял Айвасылда догъды.
Эв чым-чырт кесильди.
Къомшу одада аш пиширюв иле мешгъуль не Аджиренинъ ве не де аптесининъ давушы чыкъмады.
Сукюнет чокъ вакъыт девам этти.
Ниает, Шамиль субетни денъиштирди.
— Бизге джыйылып, текяран лакъырды этмек керек,— деди о.
— Дерслерде, талебелерде интизам олмасы ичюн оджалар шурасы тешкиль этильмели.
— Таир оджа да о фикирде.
Сизинънен къыраитлер акъкъында да лакъырды этмек истей.
— Ничюн менимнен?
Эпимизнен лакъырды этсин!
Сеит-Мамбет Ырызкельдиев къайда?
— Язда Керчьке кеткен эди,— деди Къараманов.
— Бельки энди кельгендир,— о пенджереге чевирильди, тышарыда... ай ярыгъы алтындаки ниаетсиз чёльге бираз козьэтип отурды.
— Бир кунюмиз къалды,— деди о озь-озюнеп лакъырды этер киби.
—Кимерде адамлардан шикяетлер ишитиле...
«Балаларымызда ислям дини акъкъында тасавур ёкъ», дейлер.
Сизинъ адынъызны да анъалар.
Хусусан Джемаледин бай...
онынъ фикириндже, Усеин оджа койде бир йыл даа къалгъан олса, джами де къапаладжакъ экен.
— Джемаледин бай янълыша.
Мен талебелерге къуран да окъуттым, намаз къылувны... атьта джума куньлери минареде эзан окъувны да огреттим.
Озюм буларгъа, эльбетте, нафиле заъмет деп бакъам.
Усеин бойле деп... сусты.
Къарамановдан джевап бекледи.
Фикирини такъдир этерми-этмезми?
Такъдир этмесе, иътиразы неде?
Ама мусафирнинъ чехрэси денъишмеди.
Не айрет.
Не азап, не де нефрет... бир шей сезильмеди.
Ичтен сакин корюнди.
Оджанынъ ичтимаий адиселерге назары Ибраимге, гъалиба, эвельден малюм эди, о себептен тааджипленмеди.
— Усеин эфенди,— деди о, ич бекленильмеден.
— Мумкюн олса, шу аджаип алетте бир шейлер чалынъыз.
Давушыны сагъындым.
Эв саиби, Ибраим оджанынъ риджасыны табиий арзу деп къабул этти.
О мектепте талебелерге ана тили огрете, тарихтан, эдебияттан баас эте.
Тюркю огренюв дерсине кемане чалып, «зиль тута», озю йырлап косьтере.
Кимерде дерслерден сонъ, аткъа минип, кой ичинде кезине, чёллерге чыкъып кете.
Ат устюнде отурышыны корьгенлер бегенелер.
Онынъ хызмет фаалиети гъает кениш.
Усеин Шамиль ялынъыз оджа дегиль... бедиий эсерлер язув иле де мешгъуль.
«Ветан Хадими»нде, «Терджиман»да, «Шура»да ве дигер тюркий улькелер матбуатында Усеин Шамиль Токътаргъазы имзасы иле эсерлери дердж этиле.
Халкъ оларны севинч ве иътирам иле окъуй.
Ама муневер кишилер муэллифнинъ эвинде озю иле корюшкен вакъытта: «Оджа!
Озюнъизнинъ шиирлеринъизден окъусанъыз... динълейик!» деген адам олмады.
Санки олмады.
Бойле юксек незакет бизим саде татарда ёкъ.
Шимди миндер устюнде аркъасыны дивар ястыкъкъа таяп отургъан Ибраим оджа ойле теклифте булунса эди, Усеин оджа къальбни якъыджы шиирлеринден базыларыны хошнутлыкъ ве котеринки аэнк иле окъур эди.
Ама Къараманов «…бир шейлер чалмасыны» риджа этти.
Не ичюн?
Юреги назик, вуджудынынъ уджейрелери адден-ашыкъ сезекли экени ичюнми?
Музыка саньатындан пек анълагъаны ве севгени ичюнми?
Ёкъ!
Шай... тойларда ве джыйынларда къулакълары кемане ве даре сесине алышып къалгъаны ичюн.
Оджа ойле белледи.
Бельки Къараманов санайы-нефисе авескяры, бельки музыкадан чакъкъан адамдыр?!
Онынъ кенъ омузларына, гульгюлли ве сакин чехрэсине бакъып, къальбиндеки ислерини таин этмек эм мумкюн, эм мумкюн дегиль.
Усеин оджа Къараманов акъкъында не биле?
Чокъ шей бильмей!
Ондан да башкъа, Къарамановнынъ бу эвге ильки келюви.
«Эв саиби исе мусафирнинъ къулу...», мусафир не десе, оджа оны япмагъа борджлу.
Эв саиби еринден къалкъты, сандыкъ устюнде козьлерни охшап, сусып яткъан кеманени элине алып, аркъасыны ченгеси астында къысты, теллери узеринде яйны бир ойнатып алды, сонъра къулакъларындан бура-бура кеманени, ниает, динге кетирди.
Теллер озь давушларыны тапкъан сонъ, оджа чалды.
Чалды ве джошкъун сеснен тюркю сейледи.
Языкъ... тюркю чокъкъа сюрмеди.
Сокъакъ бою гезме, яврум, тоз олур,
Эллере ачма сырынъны, сёз олур!
Гелир баарь, гуллер ачар, яз олур,
Севги ичюн айлар, йыллар аз олур!
—деп тургъан вакъытта тышарыда къапу къакъылды.
Кемане сусты.
Оджа алель-аджеле софагъа чыкъты.
Софада ачыкъ къапу босагъасы устюнде Таир Бурнаш турмакъта эди.
Артында, кольгеде, Сеит Мамбет Ырызкельдиев корюнди.
Сонъки учь йыл ичинде мектепте, Усеин оджанынъ дерслерини Сеит Мамбет берип кельген.
Таир оджа, бойлуджа, арыкъ киши.
Сеит Мамбет чёкюк, толу.
— Зияретинъизден гъает мемнуным,— деди оларгъа Усеин.
— Буюрынъыз, эфендилер!
Оджалар ичери чекинип, сакъынып кирдилер.
— Биз, Усеин эфенди, ишнен кельдик,— деди Бурнаш.
— Бурскюнь дерслер башлай.
Сиз, эгер янълышмасам озь дерслеринъизни береджексинъиз!
Ойле дегильми?
«Озь дерслеримни!..
Ана тилимними?
Думанлы дагъларда чобанларнынъ къавалларында инълеген нагъмелер киби джазибели, татлы, чам къокъувлы, денъиз ренкли, дюльбер тилимизними?
Усеин оджа асыл да, ер юзюнде озь аятыны онсыз тасавур этип олгъанмы?» — деп тюшюнди о.
— Къыйметли мусафирлер!
Отурынъыз, бир къаве ичейик!
Ондан сонъ ишлер акъкъында къонушырмыз.
Гедже узун.
Харджибие отсуз-оленсиз топракъкъа япышып къалгъан юз йигирми учь ханелик кой.
Этрафы — бошлукъ.
Берекетли топракълар дёрт-беш байнынъ къолунда.
Ёкъсуллыкътан къуртулмакъ истеген койлю олардан кирагъа топракъ алып, ашлыкъ сача, арадаки анълашувгъа бинаэн, ернинъ акъкъыны я пара, яхут захиренен тёлей.
Ойледже, койлю эсини топлап ала.
Ойле киши — не бай эсап этиле, не де — фукъаре.
Кирагьа топракъ алмагъа чареси ёкъ койлюлер баласы-чаласынен байнынъ чёллеринде ишлей, кузьде ер сюре, ашлыкъ сача, язда чалып, арман баса...
Бу мешакъатлы хызметлери ичюн дегерсиз микъдарда захире алып, онынънен кечинелер.
Кимерде койлюге къатанен тийген уфакъ-тюфек ер мейданлары — такъатсыз топракъ олып чыкъа.
Анда ашлыкъ сачмакъ, бостан асрамакъ мумкюн олмай.
Куньдюз киши, койни бойлап юрер экен, башыны текяран котерип, дженюпке козь этсе, Къара денъизни коре.
Денъиз койге якъын, лякин денъизге Харджибиеден де якъын койлер бар.
Ташкъачыкъ, Къазаул, Такъыл, Чёнгелек, Эльтийген... булар денъизнинъ саилинделер.
Шу койлернинъ эалиси куньдюз-гедже, яз-къыш денъиз авасы иле нефес алып, яшай.
Ама инсанлар пек зевкълылар.
Симеизде догъгъан адамгъа ялыбойлу, дейлер.
Къарангъытта дюньягъа кельген кишиге — ялыбойлу демейлер.
Албуки, Симеиз де, Къарангъыт да бир денъизнинъ ялысында.
Бу аятнынъ хатасымы, ёкъса, адамларнынъ перишанлыгъымы?
Бильмейим!
Усеин оджа... озю?
О да ялыбойлу, лякин Коккозь къайда?
Денъиз къайда?
Дуракънынъ бу худжур таинаты ве такъсиматы акъкъында кимсе тюшюнгени ёкъ.
Усеин оджа бугунь мектептен къайткъанда бу хусуста тюшюнди.
Тюшюнди... ве озь башына кулюмсиреди.
«Талийнинъ джильвеси...» деп ташлады ичинден.
Усеиннинъ эвинде дёрт оджа арасында аджеле олып кечкен мушавере окъув мевсими арфесинде вазиетни денъиштире бильмеди.
Мектеп бинасында диварларнынъ сывавы тюшкен, таваны акъкъан, дерс кедиклери ипрангъан алында дерслер башлады.
Мында Усеин оджа ичюн эр шей чыкъылмаз чытырман дагъ олып корюнди.
О себептен кимсеге индемеди.
Вакъыты келир, япыладжакъ ишни япар.
Къач куньлер кечкен сонъ, уйкен сыныфта, дерслернинъ биринде Осман Акъчокъракълынынъ «Ненкеджан ханым» эсеринден балаларгъа айры кесеклер окъуп, изаат берип тургъан вакътында таванынъ кошесинде къарарып тургъан орюмчек ювасы козьлерине чалынды.
Пек гонъюльсизленди.
Ама оджаны гонъюльсизлендирген амиль тек орюмчек авы дегиль эди.
Онынъ чокъ йыллыкъ оджалыгъы нетиджесинде ана тили окъутув саасында эльде эткен къыйметли усуллары амелияттан бутюнлей котерильген, оларнынъ ерине Сеит-Мамбет оджанынъ усуллары темеллештирильген…
бир вакъытларда Усеин оджанынъ огюнде бу ралелер узеринде отурып, тасиль корьген талебелер мектепни битирип кеткенлер.
Усеин Шамиль ёкъ вакъытта онынъ илимлери енъи сыныф балалары ичюн арткъач танылгъан.
Сарф-нау дикъкъаттан тюшип, аптийик ве Къуран окъув ичюн вакъыт арттырылгъан.
Оджа талебелерге къыраит окъуттырып бакъты, сокъталар киби, кевделерини огге ве арткъа саллай берип, созукъ макъамнен окъудылар.
Сеит-Мамбет оларгъа медресе къылыкъларыны огреткени анълашылды.
Бойлеликле, ишлер пек акъырындан кочип, сонъра зар-зоруна джылышып кеттилер.
Кузь кельди.
Чёльде ерлер сюрюльди — ашлыкъ сачылды.
Сонъра ягъмурлар, къарлар ягъды.
Балаларгъа исе эп илим огретмек керек олды.
Олар физиканы, эндесени, риязиятны ве, ниает, ана тилимизни, эдебиятымызны бильмек кереклер.
Лякин оларны ялынъыз «Хаваджеи субьян» ве «Къылавуз» ярдымы иле огренмек кучь.
О себептен, зарур китапларны Усеин Шамиль озю язды.
Язды... талебелерни олар вастасынен окъутты.
Генчлик окъуса, таъсиль корьсе, акимиет сиясетининъ инджеликлерини анълайджакъ, миллетнинъ менфааты огърунда курешеджек, деп тюшюнди Усеин оджа.
«Миллетнинъ менфааты?..
Ким о, миллет дегенимиз?
Ким окъумакъ керек?
Саде койлюми?» Усеин оджанынъ къулакъларында Эбу-Бекирнинъ давушы чынълады.
Элесленип, этрафына бакъынды, балчыкълы улькюн сокъакъ сусмакъта эди.
Кимсени корип оламады.
Давуш текрарланды: — «Койде он бала окъутмагъа акъкъынъ бар!
Зияде окъутсанъ, алгъан келиринъе ортакъ оладжакъмыз».
Чехрэси сылангъан ве къызаргъан.
Эвнинъ къапусыны ачып, софа ичине аякъ баскъан эди, ашханеден Аджире ханым чыкъа къалды...
элиндеки ири бакъыр таванынъ устю къапакънен орьтюли олып, озю атеште пек къызгъан, эки якълап тутмасы къолайсыз олса керек, ходжасына бир назар ташлап, алель-аджеле козьден гъайып олды.
Оджа чонтукъ тонуны ве къалпагъыны чыкъарып, устьлериндеки къарны ачыкъ къапудан тышкъа эгилип, къакъты, дивардаки уджу юкъары къайтыкъ къалын демир чюйге ильмеге онъайтлангъанда, Аджире текрар софада пейда олды.
— Мужде меним,— деди о ходжасына, шенъ ве хошнут сеснен: — Мужде!
Мужде!
Анъладынъызмы?
Оджа тонунынъ джебинден талебе дефтерлери дестесини чыкъарып, оларны эки элинен кокюси узерине баскъаны алда, къарысына айретле козь этип турды.
— Апакъай!
Меним къафам бом-бош,— деди о, зорнен кулюмсиреп,— эсрарлы сёзлерни анъламакъ ичюн къабилиетим ёкъ.
— Насыл эсрар?
Махарич беринъиз!
Бермесенъиз, не экенини айтмайджагъым!
Алжире джильвели, юксек давуш иле кульди.
Оджа ерсиз хахылдылардан асабийленген киби олды.
Къызарды, агъарды, лякин къадынны ынджытмагъа истемей, сабыр этти.
Сабыр эттими?
Ёкъ!
Тамагъына ярчыкъ санчылгъан киби, боюныны огге созып, тааджипленди, юткъунды:
«Аджиереге не олды, аджеба?»
— Ма! — деди о къарысына.
— Тут!
Менде башкъа суюнч ёкъ.
Элиндеки дефтерлерни къарысына узатты, Аджире дефтерлерни алып, кишилик одагъа кирди.
Бу онынъ эр кунь акъшам, оджа мектептен кельген маальде, озь-озьлюгинден, анъсыз суретте япып, чокътан алышып къалгъан кучючик хызмети...
Усеин Шамиль онынъ пешинден кетти.
— Аджире, мени азаплама! — деди о.
— Зарф ичиндеки шей эр вакъыт севинчли олмай.
Бельки мужде бериледжек шей дегиль!
Къадын сандыкъ устюнде джыйылы тёшеклер ве ёргъанлар арасына элини тыкъты, мавы ренкли зарф чыкъарды.
Зарфнынъ устюнде чокътан-чокъ мyурьлер, имзалар, ракъамлар булунмакъта эдилер ки, мухтелиф почта шубэлеринде дефаларджа ачылып, тюрлю цензуралар тарафындан тешкерилип, текрар япыштырылгъаны корюнип турмакъта.
Оджа зарфнынъ бир четини йыртты.
Ичиндеки кок джылтлы, нефис орьнекли, китапчыкънынъ кенарындан тутып, ихтиятле чекип чыкъармакъта эди, къоллары къалтырады, пармакълары джансызлангъан киби, керилип кеттилер.
Зарф ерге тюшеяткъанда, Аджире оны аман чекип алды... ачты.
Ичинден «Налеи Кърым» чыкъты.
Шиирлер китабы.
— Эй, аллайым! — деди Усеин Шамиль.
— Манъа бу кунни... бу шефакълы кунни косьтердинъми? — козьлери яшланып кеттилер.
— Сен не яптынъ? — деди Усеин юксек сесле Аджиреге.
— Меним къыйметли Аджирем!
Сен манъа дюньяларны багъышладынъ!
Мен энди саадеттен ве месудиеттен дели олурым.
Мен бу кунни дёрт йыл бекледим.
Шимди коре бильдим.
Ах! Бу кунь!
Бу насыл кунь?
— Улу ишлернинъ башлангъычы мешакъкъатлы ола,— деди Аджире ханым.
Онынъ юзю, ниает, ачыла башлады.
— Сонъу, иншалла, хайырлыдыр.
Сиз буюк эдип оладжакъсынъыз!
Мен сизинъ ичюн даима ифтихар этеджегим!
Усеин оджа, аятта сёзге къытмыр, къарысынынъ бу алидженап фикирлеринден пек тесирленди.
Оны къучакълады... меръаметли козьлеринден опьти.
— Къыйметли Аджире!
Санъа суюнч бермек ичюн джеблеримнинъ ич бирисинде эки ша тапып оламадым.
Мен фукъаре оджам ве кучюк эдибим.
Сенинъ даима шад аят сюргенинъни истейим, ама элимден кельмей.
— Мен шакъа эттим,— деди Аджире.
— Бир шей керекмей.
«Налеи Кърым»нынъ озю экимизге улу эдие.
Усеин кучюк китапчыкъны орьнекли, кок джылтына чокъ бакъып турды.
«Муаллим Усеин Токътаргъазы эсери,— деп язылы эди онынъ джылты устюнде.
— Къарасувбазар. 3.У. Роган матбуасында табъ олунмыштыр. 1910 с.»
Оджа хошнут ве миннетдар чехрэ иле кулюмсиреди.
Китапны ачты.
Козьлери, бир вакъытларда кенди къолунен язылып, чокътан унутылгъан мукъаддемеге илиштилер.
«Эфендилер!
«Налеи Кърым»нынъ назми бир алим, бир эдип дегильдир.
Бельки бир къач сенелер мектеп гормиш, медреседе булунмыш, мамафие, он-онбеш сенелерден бери миллете хызмет арзусы иле татар чоджукъларынынъ башында дурмуш бир генч муаллимдир...»
Усеин мукъаддемени окъур экен, китапнынъ озю гъает енгиль экенини сезип, айретленди.
Саифелерини къарыштырып бакъты.
Китапта секиз эсер дердж этильген.
Секиз шиир...
Ничюн секиз?
Муэллиф наширге къыркътан зияде эсер такъдим эткен эди.
Энъ зенгин мундериджели энъ нефис шиирлери китапкъа кирмегенлер.
Оларнынъ такъдири насыл, аджеба?
Китапны зарфтап чыкъаргъан вакъытта кендини ер юзюнде бирден-бир бахтлы адам ис эткен Усеин Шамильнинъ чехреси артыкъ денъишти, къасеветке далды.
Бир элинде китап, дигеринде — йыртыкъ зарф иле миндер узерине отурды.
Чокъ вакъыт агъзындан сёз чыкъмады.
Аджире ханым де ашханеге чыкъмакъта, де емек савутлары иле ичери кирмекте... чыкъып-кирген сайын оджанынъ ёргъун арекетлерине ве сёнюк юзюне козь этмекте.
Аджире ходжасынынъ табиатыны биле.
Оны асабийлендирмек ичюн чокъ шей керекмей.
Азачыкъ севинч... яхут кедер — кяфи.
Пармакълары арасындаки зарф оджагъа, насылдыр, къалынджа киби кельди.
Ачып бакъты... эбет, зарф ичинде мектюп де бар, окъуп бакъты.
Окъур экен, бенъзи текрар айдынланды.
— Ярабби! — деди оджа, фикирини не иле ифа этмеге бильмейип.
— Бу насыл кунь?
Мектюп Абдурешид Медиевден эди.
Оджаны ичтен арарет алды, тени сувукъ тер ичинде къалды.
Мектюпни эеджанлы сеснен окъуды.
«Азизим, Усеин эфенди!
Дёрт айдан фазла вакъыттыр ки, нерде олдыгъынъыз биле маълюм дегиль.
Кеченлерде Къарасувбазарда тесадюфен Феми эфендийи гормемиш олсам, сизи Коккозе гидип араяджакъдим.
Ниает, «Налеи Кърым» дюнья юзю горьди.
Сизин ве... беним — эбет, беним де, биринджи эвлядымыз.
Теэссюф ки, табъ ичюн вермиш олдыгъыныз мензумелер, чельтене-хырпалана, пек аз мыкъдарда нешир этильди.
Ничюн бойле олды?
Себебини кендиниз эйи билиёрсыныз.
Иш бурасындадыр ки, биринджи китабыныз нешир олунды.
Калан эсерлеринизи, иншалла, экинджи китабынызда окурыз.
Буна эминиз.
Селям ве итирам иле — Абдурешид.
1911 с. февраль 9. Къарасувбазар шеэри».
Мектюп бойле мукъайт ве къыскъа эди.
Усеин оджа онда озь шубэлерине изаат тапып оламады.
Бир шейни сезди ки, Медиев келеджек заманны беклей, онъа инана.
Эки бучукъ йыл эвельси Усеин Шамиль Айвасыл мектеби муаллими экенде, Къарасувбазар шеэрине кельген эди.
Келювден макъсады — озь эсерлерининъ китабыны табъ этюв эди.
Бу иште онъа ярдым косьтерюв, ялынъыз Абдурешид эфенди Медиевнинъ къолундан келеджегини билип, «Ветан Хадими» идареханесине кирди, Медиевнен корюшмек умюдинен дегиль...
онынъ аль-азырда не ерделигини хадимлернинъ бир де-биринден сорап бильмек истеди.
Лякин идареханени танылмаз, харабе алында корип, айретте къалды.
Къапулары ачыкъ, эльязмалар йыртылгъан, ерге сачылгъан, былашыкъ потюклер астында тапталгъанлар.
Одалар ичинде вакъытиле ичильген сигарларнынъ ве инсан терининъ баш айландырыджы, агъыр къокъусы диварларгъа синъип къалгъан.
Хадимлерден кимсе ёкъ.
Усеин оджа юрегиндеки кедерини не иле бастырмакъны бильмей, тюшкюнленип, текрар ёлгъа чыкъты.
Къалдырым четинде, дут тереги алтында тюзгюн мучели, яш Аблямит Шейх-задени корьди.
О «Ветан Хадими»нде месуль кятип вазифесинде эди.
Эки эски таныш, козьлерини бири-бирлерине чевирди, ябаний кишилер киби бакъып турдылар.
Селямлашувны унуттылар.
— Бу Ну-Туфаны... не демек ола?— деп сорады ондан Усеин оджа, алчакъ, эзгин сесле ве иляве этти: — Себеби не?
— Мусадере...— деди Аблямит Шейх-заде.
Къолунынъ терс якъынен козьлериндеки яшларны сильди.
— «Ветан хадими» энди ёкъ!
— Бизлер... гъарип оджалар, бир шей ишитмеймиз, бильмеймиз,— деди Усеин Шамиль.
— Олгъан-кечкен вакъиалар акъкъында кимсе хабер этмей!
— Хабер этильсе, къолунъыздан бир шей келирми эди?
Усеин оджа джевап берип оламады, боюныны бурды, омузларыны къысты.
— Бир меним къолумдан не келир эди? — деди о ве озь суалине — озю джевап берди.
— Ич бир шей!
— Идареханенинъ тинтильгени учь афта...— деди Шейхзаде.
— Къапу-пенджере гедже-куньдюз ачыкъ.
Ичериси ашыр-нешир.
Эр кунь бу ерге келем, айланып-уйрюлип, къайтып кетем.
— Бельки Абдурешид эфенди бир чарелер корер,— деди Усеин оджа,— къайдан билейим... бельки укюметке мураджаат этер, газетаны гъайрыдан ачтырыр?!
— Абдурешид эфенди...
эбет, бир кере даа тырышса фена олмаз эди.
Лякин иш, зан этсем, энди тек рухсетте дегиль.
— Даа неде?
— Газета чокъ борджланды.
Абунеден тюшкен акъчагъа Отузлы Молла Челебининъ бир озюнен эсап кесип оламайджакъмыз.
Башкъалардан алынгъан одюнч параларны айтмайым .
Шимди энъ муим иш — Абдурешид эфендини борджлардан къуртарып алмакъ.
— Баш муаррир къайда? — деп сорады Усеин оджа.
— Акъмесджитке кочип кеттим?
— Асан Сабри эфендими?
- Ёкъ! — деди Шейх-заде.
— Базиргян Мамутнынъ къавеханесинде.
Бу ерде... эки адым.
Чагъырып кетирейимми?
— Ёкъ!
Ёкъ! — деди Токътаргъазы алель-аджеле.
— Манъа Абдурешид эфендининъ озю керек.
Бу маальде оны къайда тапмакъ мумкюн?
— Ялынъыз Беледиеде... шеэр управасында,— деди Аблямит Шейхзаде.
О Къаравуллар Мейданына насыл чыкъмакъ мумкюнлигини тариф этти.
Усеин оджа Аджем Мааллеси бою кетеджек.
Къара-Чораны кечеджек.
Шор-Джами янында солгъа буруладжакъ.
Оджа, Аблямит Шейх-задеге тешеккюр этип, тула тёшели къалдырым бою акъырын-акъырын кетти.
Медиев иле озь меселеси хусусында насыл субет этеджегини тюшюнди, чюнки «Ветан Хадими» къапалгъан.
Муреттиплер «Терджиман» басмаханесине авушкъан, китап табъ этюв хусусында энди, иътимал, лакъырды ола бильмез.
Иште, шеэр управасы.
Оджа улькюн софа бою баштан-башкъа юрип, ачыкъ къапулардан одаларнынъ ичине козь этип чыкъты.
Абдурешид Медиевке бенъзер адам корип оламады.
Япыкъ къапу огюнден кечкенде, Беледие башкъаны...— шеэр гъалавасы, деген сёзлерге назары тюшип, токъталды.
Пакъыл киби, къапу ачылды, ичериден бакъыр чехрели, эсли киши чыкъты.
Оджа абдырап, кери чекильди.
Чекильмеген олса, къапунынъ демир сапына урунаджакъ эди.
Лякин бу адам... бу таныш чехре ким?
Трандафилиди дегильми аджеба?
Киши коридорнынъ тирсегинде токъталды, элиндеки картон джылтлы, ири дефтерни къарыштырып, ичинде недир къыдыра башлады.
Къарыштыргъанда, къалын елькеси узеринде оджанынъ назарыны ис этсе де, эмиет бермеди, чюнки бу мусульманлыкъ улькесинде, пыштавлы адамны корип де, агъзыны ачып, сейир этмеген адам олмай.
Оджа гизлиден кене бакъты.
Пыштавлынынъ сабыры тюкенип, онъа башыны котерди.
— Кимни беклейсинъ? — деп сорады о Усеинден рус тилинде.
— Абдурешид эфенди Медиев иле корюшмек истейим,— деди оджа.
— Бугунь зияретчилерни къабул куню дегиль.
Чаршенбеде келирсинъ!
Мен Ялта уездинден кельдим.
— Фаркъы ёкъ,— деди пыштавлы, энди татарджа,— истесенъ, Эрзурумдан кель!
Картон джылтлы дефтерни къолтугъына къысты, къапу бетке юрюш эткенде, бирден токъталды.
— Бана бак! — деди о, артына айланмайып.
— Биз сенинъле горюшкенми эдик?
Самсон Харлампиевич дженаплары!
— Не демек олсун? — деди Усеин оджа, онынъ янына келип.
— Эки йыл эвельси мени Харджибиеден алыкътыргъан эдинъиз!
Хатиринъизден чыкътымы?
— Девлет хызмети, кардеш!
Эр шей кафада турмай.
Мен энди яш дегилим.
— Бу идареге насыл тюштинъиз, Самсон Харлампиевич азретлери?
— Насыл тюштим? — бир козюни юма берип, азачыкъ кулюмсиреген сонъ, коридорнынъ тёрюне, эмен къапугъа ишарет этти.
— Кефеде ишлемейсинъизми?
Оджа бойле дегенде, Самсон дешетли сарсынтыдан абдырар киби, кучьлю иркильди, сонъра янашадаки скемле устюне отурып, явлыгъынен манълайындаки терни силе башлады.
— Анда, Кефеде, кардеш, фена иш олды,— деди о ниает,— кабак бана патлады.
Бир йылдан бери бурада Багъча-Эли Волосты идаресиндейим!
Усеин оджа онынъ насыл хызметте экенини сорап бильмек истеди, етиштирип оламады.
Трандафилиди юньлю, къалын сол къолуны шапкесининъ къаснагъына токъундырып, теменна берди, наллы чызмаларынен тахта тёшемени гурьсюльдетип, коридор бою кетти.
Къапу янына баргъан сонъ, артына айланды, алчакъ давушнен:
«Менълибейден мукъайт ол, муаллим! — деди Усеин Шамильге,— оджаларны... эпинъизни сатыджы одыр.
Ве тек Харджибиеде дегиль — бутюн волостьда.
Бени беляйа калдыран да шу хамутчы олды».
Оджа софа бою кери къайтты.
Беледие дие язылы къапуны ачып, ичери кирди.
Тар одада демир долап янында эслидже почта меъмуры отурмакъта.
Почта мемуры экени шапкесинден белли.
Ода ичинде тютюн чокъ ичильген.
Таван астында мавы думан асылып къалгъан.
Пенджеренинъ бир къанаты ачылса, думан тышкъа чыкъаджакъ, ичери темиз ава киреджек.
Бу иш кимсенинъ хатирине кельмей.
— Сизге ким керек? — деп сорады почта меъмуры оджадан,— Беледие башкъанымы?
Оджа, онынъ суалини тасдыкълап, башыны къакъытты.
«Эбет!
Онъа Беледие башлыгъы керек».
Албуки, шеэр гъалавасы узурына кирмек ичюн къомшу одагъа кечип, башкъан ярдымджысы Арон Тадашкъа мураджаат этмек керек экен.
Тадаш разы олса, текрар бу одагъа кирип, невбет беклемек шарт.
Усеин оджа еринден къалкъып, янаша одагъа кирди.
Тадаш иле лакъырды этти.
Ярдымджы Токътаргъазынынъ эсерлери иле таныш адам экен.
Шаирнинъ озю иле корюшювден гъает мемнун экенини бильдирип, оджанынъ къолтугъындан тутты, оны етеклеп шеэр гъалавасынынъ ишханесине кетирди.
Кабинетнинъ ортасында къаверенкли эмен маса.
Этрафында юксек аркъалыкълы креслолар.
Ерде орьнексиз, къалын килим тёшели.
Маса башында Медиевнинъ озю отурмакъта.
Мыйыгъынынъ уджлары юкъары къайтыкъ.
Сачлары сол якътан джик ачылып, сагъ тарафкъа таралгъан.
Устюнде кок костюм, беяз кольмек, чырышлы, юксек якъа, къара къыскъа галстук.
Креслоларда ве дивар ядындаки вьяна курсюлеринде отурыджы озю яшта ве бираз эслидже адамлар араретли къонушмакъта эдилер ки, Тадаш иле Усеиннинъ ичери киргенлерини дуймай къалдылар.
Оджа зийнетли оданынъ четинде, къапу янында токъталды.
Арон Тадаш ихтиятле Медиевнинъ янына келип, къулагъына нелердир пысырдады.
Беледие реиси козьлерини къапу бетке догърултты, дивар янында, аякъ устюнде тургъан Усеин Шамильни корьген сонъра, еринден къалкъып онъа таба юрюш этти.
— Азизим, Усеин эфенди.
Бизим тахти — идаремизге… бизим къальамызгъа насыл кире бильдинъиз? — деди о Усеинге, шакъа тарзында.
Абдурешид эфенди Усеин Шамильни умютсизден пейда олувындан пек эеджанланды ве севинди,— шеэрге мутебер адамларнынъ келювинден меним, гъалаванынъ, хабери ёкъ.
Айып дегильми манъа?
Токътаргъазы эки адым илери аткъандже, Медиев онынъ янына етип кельди, эки дост киши бир-бирининъ къучагъына атылдылар.
Ал-хатир сорашкъан сонъ, Медиев мусафирни кишилерге такъдим этти, оны озюнинъ янашасында йымшакъ къырмызы креслогъа отуртты.
Адамларнынъ эксериси шеэр беледие башлыгъына айрет ве тебессюмле бакъты.
«Токътаргъазыны такъдим этювге не аджет? — дедилер олар бир-бирлерине.
— Эсерлери эпимизге белли».
Абдурешид эфенди айретленювнинъ манасыны анълады, нитеким ифтихарле кулюмсиреди.
Меджлис иштиракчилери арасында акъырын-акъырын сагъыр вельвеле котерильди, кимсенинъ сёзю, кимсеге анълашылмады, чюнки лакъырды мусафирнинъ пейда олувы мунасебетиле башласа да, бираздан сонъра кенишлеп башлады.
Меджлисте ёрулгъан адамларда бири-бири иле къонушув ичюн зарурет сезильди.
Бу, беледие реисине, Токътаргъазы иле азачыкъ олса да, къонушып алмагъа имкян олды.
Сеслер ятышкъан сонъ, Медиев мусафирге, меджлис хусусында изаат берювни ляйыкъ корьди.
— Мезкюр мушавереде беледие ве Джемиет Хайрие векиллери булунмакъталар,— деди о эдипке,— шеэримизни тертипке чекюв, джиазлав устюнде лакъырды этемиз.
Геджелери эали сокъакъкъа чыкъувдан аджиз.
Джадделерде къаранлыкъ.
Электрик ярыгъы ёкъ.
Беледие реиси Усеин оджагъа шеэрдеки ишлер акъкъында сёйледи, оны таныштырды.
Усеин оджа буны шереф оларакъ къабул этти, чюнки кабинет ичиндеки адамларнынъ эксерисини ильки корюши.
Дигер джиэттен мезкюр меджлис иштиракчилери арасында татарлардан башкъа, урум, караим, кърымчакъ, эрмени, булгъар векиллери де мевджут экенлиги себебинден, Медиев онъа туташ эр кесни такъдим этти.
Сулейман Али эфенди Моллаев акъкъында сёйлегенде, онынъ мутеракъкъий джемаат хадими сыфатында миллет ичюн япкъан хызметлерини тафсилятлы суретте сёйледи.
Сулейман Али эфенди хусусындаки сёзлер битмек узьре эди, назары дигер алидженап шахс узерине тюшти.
Дивар янында беяз креслода сыгъып оламай, бир аягъынен четке тиреле берип отургъан Сеит-Ахмед Челебиевнинъ Джемиет Хайриени яшатувда косьтерген аталыгъыны анълатты.
Абдурешид эфенди шеэрни гузеллештирюв ве меденийлештирювде фаалиети джумлеге малюм дигер хайырпервер зиялыларны да эстен чыкъармады.
Бекир Къалафат, Сеит-Умэр Тарахчы, Фетта Абдураманов, Базыргян Мамут акъкъында эеджанлы ве хошнутлыкъ иле изаат берди.
Усеин Шамильге такъдим этильген шахслар эксериетле паралы олмакъле, халкъ ичюн хызмет этиджи, окъумыш кишилер эдилер.
Усеин Шамиль бана кабинетке кирип, дивар янында токъталып, индемей тургъан маальде, адамларнынъ чехрелериндеки ёргъунлыкъны корьгенде, меджлиснинъ, алла бильсин, не вакъыттан бери девам этип, энди, гъалиба, битмек узьре экенини эследи.
Беледие башлыгъы эдипни кишилерге такъдим этип чыкъкъандже, мушавереде енъи фикир сёйлемеге истекли киши къалмады.
Эр кес айтаджагъыны артыкъ айтып битиргенге бенъзеди.
Уезд земство идаресинден кельген ешиль шапкели, къара къаснакълы муэндис мушаверенинъ бугуньлик ишини семерели таныды.
Ярын саба Агъач Базаргъа барып, электрик станциясы къуруладжакъ ернинъ озюни корьмек зарур экенлигини бильдирди.
Абдурешид эфенди, ярын Агъач Базардан къайткъан сонъ, Беледиеде комиссия ишини девам этеджегини тенбилеп, бугуньки мушаверенинъ иштиракчилерине самимий тешеккюрлерини изъар иле меджлис иштиракчилерине эвлерине даркъалмагъа рухсет берди.
Меджлистен сонъ Медиев мусафирни Урум мааллесине, озь эвине, алып кельди.
Озь эвине... дейим мен, албуки, эвнинъ саиби Медиев дегиль.
Сулейман Али Моллаев.
Абдурешид эфенди мында ичкуев.
Асырымыз эки яшында экенде Медиев татарлар ичюн ачылгъан рус тили мектебини битирип, догъмуш шеэри Оргъа оджалыкъ этмеге кетти, достлары ойле этип, бойле этип, оны Къарасувгъа чагъырып кетирдилер.
Медиев мында мааллий генчлик иле таныш олгъанда, Сулейман Али Моллаевдеки акъылны ве араретни бегенип, онынъ якъын досту олды, эвлеринде яшады, ниает, Сулейманнынъ къыз къардашы Медине ханымгъа эвленди.
Ондан бери Моллаевлер иле бир аиле олып омюр сюрмекте.
Медиев къуру мучели, сачлары сары адам.
Козьлери ешиль.
Озю юксек, Субетдешнен гъает незакетли.
Лакъырдысы яваш.
Муамелеси, арекетлери дигерлер ичюн - ибретли.
Башында юфкъа тери къалпакъ, боюнында чырышлы якъа, галстук.
Эллеринде манжетлер.
Устюнде кок костюм.
Онынъ метанетини ве себатыны там суретте тариф, яхут тасвир этмек кучь.
Саде киши... саде олдугъы ичюн де пек муреккеп.
Бир рус тили муаллими сыфатында, онъа шеэрнинъ зиялыларына якъын киши олмакъ эльверишли, Лякин зиялылар фикир-зикир джиэтинден тюрлю-тюрлюлер.
Эр бири озюне нисбетен айры муамеле истей.
О себептен Медиев ихтият, индже усулнен иш корьмекте.
Ойлеликле, Муневерлернинъ урьметине ве севгисине саип.
Онъа достлары да ярдым этелер.
Абдулхамид оджа... билимли, теджрибели киши, Медиевнинъ хатири ичюн Ор шеэринден Къарасувбазаргъа кочип кельди.
Мында ерли генчликнен сыкъ-сыкъ корюшмекте, субетлер кечирмекте, Яш-явкъа онъа тез алышты, инанды.
Бойле экен, шеэрде Менсеит Джемилев пейда олды.
Озю Эски Кърымлы... паралы, такъатлы эснаф аилесинде догъма, хырджыман адам.
Менсеит рус тили мектебинде окъугъан сонъ, Петербургда адлие институтыны битирди, тыббий институтта тасиль корьген Аджы Асан огълу Мустафанен бир эвде яшады.
Агъасы Гъазы Джемилев Петербургда Менсеитке мейва тюкяны ачып берди.
Менсеит тиджаретке тутунды дегендже, ишлери юрип кетти.
Муштерилернен тиль тапты... гизли большевик партиясы тешкиляты иле мухкем багъланып, озь аяты ичюн хавфлы авалелерни эда этти.
Менсеитнинъ гъайрет даиреси кениш эди.
Озь тюкянына эджнебий мемлекетлерден кетирильген тюрлю маллар... лимон, портакъал, хурма, инджир, къаве ящиклери ичинден муим весикъалар чыкъа.
Булар — эмиграциядаки инкъилябчыларнынъ талиматлары, макъалелери, мектюплери.
Тюкян саиби олар акъкъында эрте-ярыкъ тенби этильген.
Тюрлю джасуслар къайнашкъан бу буюк шеэр ичинде Менсеит весикъаларны алып кетип, адамына такъдим эте, бу муим ве месуль иш онъа ишанылгъан.
Тюкяндан ят иллерге мейва йиберильгенде, ящиклер ичине Русиедеки гизли большевик тешкиляты кишилеринден эмиграциядаки адамгъа кягъытлар къоюла.
Марсельде айны хызметни, мейва тюкянынынъ саиби Жерар Боске эда эте.
Дейджегим, Менсеит Джемилев кениш микъяслы ишлерни чевирген адам.
О Медиевке садыкъ.
Ама Медиевке садыкъ тек Менсеит дегиль.
Медиевнинъ фикирдешлери, ярдымджылары даа да барлар.
Сёз келими — Сулейман Али Моллаев, Абдулфетта Абдураман, Сеит-Мемет ве Аблямит Шейхзаделер, Бекир Къалафат, Абибулла Зиядин, Базиргян Мамут, Ибраим Смульский, Осман Сейфуллаев, Абибулла-бай, Сеит-Ахмед Челеби, Сеит-Умэр Тарахчы, Сеит-Али Сарычы... бу адамлар, чаресини тапып, Кърымнынъ озюнде ве Петербургда, яхут чет мемлекетлерде окъуп, таъсиль алгъанлар.
Олар фукъаре дегиллер.
Халкъ ичюн хызмет этиджи зиялылар.
Муим иш эда этильмек керек вакъытта акъчаны къайдан тапмалы... деп тюшюнип турмайлар, Къайсыны алсанъ, Джемиет Хайриенинъ, яхут мектеп комиссиясынынъ азасы.
Буны Медиев озю аселет ойле япкъан, Онда маъна бар.
Бу шеэрде татардан Беледие башлыгъы ич бир вакъыт олмагъан.
Шеэрни караим идаре эткен, я урум, я эрмени, я да булгъар.
Булар, койде топракъта чалышкъан эмекчилер дегиль.
Эписи туджджарлар, базиргянлар.
Киши Беледиеге аза сайлана бильмек ичюн, энъ аздан, учь бинъ кумюшлик мулькиетке малик олмакъ керек.
Беледиеде зенгин татарлардан аза ёкъ дегиль…барлар, лякин азлар.
Миллет менфааты ичюн иш япмакъ оларнынъ къолларындан кельмей.
Эали Медиевни севди.
Онъа инанды.
Ама тек севги, садакъат иле Беледиеге аза олунмай.
Ондан да башкъа, Медиев этрафындаки генчлик, Беледиеге бир дегиль, энъ аздан, учь адам кирмек керек деп исрар этмекте.
Кимлер о, учь адам?
Генчликнинъ фикриндже, Беледие азалыгъына Осман Сейфуллаев, Ибраим Смульский, Абдурешид Медиев ляйыкълар.
Пакъыл киби, бу адамларнынъ учюнде де не мал, не де мульк ёкъ.
«Ёкъмы? — дедилер достлар, иддетленип.
— Олмаса... олур!»
Адлиеджи иле корюштилер.
Нотариус иле лакъырды эттилер.
«Мал-мулькми? — дедилер олар, текрар.
— Энъ аздан учь бинъ кумюшликми?
Яхшы! »
Эки афтадан сонъ...
Аджы — Абдураманнынъ бакъкъал тюкяны ве къавеханеси Ибраим Смульскийге сатылды.
Абибулла байнынъ «Авропа» мусафирханеси Осман Сейфуллаевнинъ ихтиярына кечти, Сулейман-Али Моллаевнинъ бабасынынъ эки къатлы эвлери ве ханазбары Абдурешид Медиевнинъ олды.
Сатув-алув иши нотариуста ресмийлештирилип, сенет эйъэтке такъдим этильди.
Учь мутеракъкъий яш киши ресмий весикъалар эсасында Беледиеге векиль сайланылды.
Чешит миллетлернинъ векиллеринден ибарет шеэр думасы Абдурешид Медиевни бир агъыздан шеэр управасынынъ гъалавасы, яни озюмизнинъ тилимизде айткъанда, Беледие башлыгъы сайлады.
— Сиз, Усеин эфенди, шеэримизни билесинъиз,— деди Сулейман Али...
энди емекнинъ ахыры якъынлагъан эди.
— Сув ичмек истеген адам, элинде къопкъасы, ёлларда талагъы къаткъанджа, сакъаджынынъ пешинден ювура тургъан.
Къопкъасы алты капик.
Ойле дегильми?
— Ойле! — деди оджа, Моллаевнинъ сёзлерини тасдыкълап.
— Тыпкъы Эски Меракештеки киби...
Енъи Беледие не япты?
О фаалиетини муим иштен башлады.
Эалиге эвеля сув берди.
Шеэрнинъ дженюп-шаркъында Таз-Къая тюбюнде, бакъылмай... перишан алгъа келип къалгъан салкъын сувлы чокъракъны темизлетти, кенишлетти.
Устюни орьтти... чокъракънынъ суву артты, даа да лезетли олды.
Хауздан чоюн трубалар вастасынен шеэрге сув кетирильди.
Энди сокъакъларда, къайда айлансанъ, чешме.
Абдурешид эфенди енгильден къайнагъасынынъ омузындан тюртти.
Сулейман Али элесленип, онъа чевирильди.
— Иш ялынъыз Беледие реисинде дегиль,— деди Медиев ве козьлери ашагъы эник алында сёзюни девам этти,— иш сизлерде... достларнынъ самимий ярдымында!
— Ярдымындамы? — Сулейман Алининъ къашлары эки ерден сынып кеттилер.
О куевнинъ фикрине разы олмады.
— Биз ярдымны эвельки Беледиеге де япкъан эдик.
Элекчилер мааллесинде сынгъан алты аршынлыкъ агъач копюрни тюзеттирип оламады,— деди эвнинъ саиби,— манъа бакъынъыз, Усеин оджа!
Къарасувбазарда геджелеин сокъакъкъа чыкъмакъ... аят ичюн керчектен де, хауфлы эди.
Орталыкъ зиндан къаранлыкъ.
Ёл басмакъмы истейсинъ.
Адам соймакъмы?
Къызларны алып къачмакъмы?
Абдурешид джадделерде фенерлер къойдырды.
Не?
Фенамы?
Адамлар энди акъшамлары бири-бирлерине мусафирликке барып-келелер.
Бугунь Беледиеде электрик станциясы къурув устюнде учь бучукъ саат лакъырды олды.
Бу меселе къалын джеблилерни де меракъландырды.
Демек ки, Абдурешид эфенди станция къуруджылыгъында пара зорлугъы чекмейджек.
Куевнинъ япкъан ишлерининъ эписини айтып чыкъмакъ кучь.
Лякин, къыйметли Усеин эфенди, бизим куев бир иш даа япты... ойле иш ки, дигер хызметлеринен къыяс этмек мумкюн дегиль.
Абдурешид эфенди «Ветан Хадими»ни дюньягъа кетирди.
Сулейман Али эфенди бу сёзлерни ифтихарле сёйлер экен, мусафир, юрегине окъ саплангъан киби, кевдесини кучьлю суретте силькитти.
— Дюньягъа кетирди... догъру,— деди Усеин оджа незакетле,— лякин осьтюрип-буюттими? — сонъра Медиевке чевирильди.
— Кърым генчлиги сизден чокъ миннетдар.
Факъат бугунь корьдюгим левха... оджа кене ах, чекти, кокюс кечирди.
— «Ветан Хадими» идареханесиндеки мусадере, о вахшилик мени чокъ азаплады.
Сиз Беледиесинъиз!
Къолунъызда, эр алда, акимиет бар!
Бу резалетнинъ огюне чыкъып, токътатып оламадынъызмы, Абдурешид эфенди?
Мусафирнинъ сёзлери Медиевнинъ къулагъында: «Кендинъиз догъурдыгъынъыз явруйи — кендинъиз ольдюрдинъиз» деген киби янъгъырасалар да, бу опькеленюв — оджанынъ къальбиндеки яныкънынъ нетиджеси экенини анълады, о себептен, оджагъа аджеле джевап бермеге ашыкъмады.
«Мухтерем мусафир... бираз истраат этсин, озь-озюне кельсин, сонъра...» деп тюшюнди.
Муневер кишилеримиз адден-ашыкъ асабий олдылар.
Эр маъневий шейден иддетленип кетелер.
Халкъымыз исе зияде сабырлы.
Сабырлы дегиль... гъарип.
Озюнинъ къайдыны чекюв къабилиетинден маърум... окьянуста къасыргъа ичинде къалгъан геми.
Оны идаре эткен, айдын уфукъкъа догъурткъан дюменджи ёкъ.
«Ветан Хадими» чыкъарылгъан девирде татар онынъ саифелеринде озю ичюн талиматлы фикирлер тапа эди.
«Топракъ... оны озь кучюнен сюрип-сачыджы койлюнинъ олмалы».
Ве саире.
Бу сёзлер — Абдурешид Медиевнинъ озюнинъ фикирлери.
Русиеде агъыр, къара иртиджа йыллары халкънынъ елькесинден кучьлю баскъанда, Медиев халкъкъа Русиедеки вазиетни анълатты..
халкъ акъикъатны Медиевден ишитти.
— «Ветан Хадими» Петербургнынъ эмирине бинаэн къапатылды...— деди Абдурешид эфенди, акъырындан...— онынъ лакъырдысы асыл да яваш эди.
— Теэссюф ки, юксек акимиет кишилери меним итиразыма таби олмадылар.
— Юксек акимиет кишилери?!.— оджанынъ сеси денъишти, титреди... санки анълашылмаз олды.
— Бойлеликле, бизим генчлигимиз газетасыз къалдымы?
— Эбет! — Абдурешид эфендининъ башы текрар ашагъы энди, хайли вакъыт юкъары котерильмеди.
О бу суретле козьлериндеки яшларны достларындан гизледи.
— «Ветан Хадими» былтыр да къапатылгъан эди.
Чаптыкъ-чапкъаладыкъ... афтада бир дефа чыкъмакъ шартиле текрар ачтырдыкъ.
Уезд идареси иле анълашмакъ мумкюн олды.
Бу сефер...— Медиев сусты, тизи узериндеки сол къолунынъ узун, арыкъ пармакъларыны бирер-бирер буклеп, нелернидир эсаплап бакъты.
Тюшюнди... бир шейлерге разы олды, бир шейлерге итираз этти.
Ойле экен, чехресиндеки ифаделер денъише берди, дудакълары де тартылды, де йиберильди.
— «Ветан Хадими»ни бир даа ачмакъ энди къолумыздан келирми... акълым кесмей.
Заман муреккеп олды.
— Абдурешид эфенди назарыны килимден къуртарып, белини догърултты.
— Муреккеп олса да, къол къавушып отурмагъа акъкъымыз ёкъ.
Зан этсем, бизге бир къач адам олып, муаллим иле козь-козьге келип, къонушмакъ керек.
— Не хусуста? — деп сорады Усеин оджа.
— Башкъа газета тешкили акъкъындамы?
— Хайыр!
Башкъа газета хусусында шимди лакъырды ола бильмез,— деди Медиев,— лаф «Терджиман»нынъ гъаевий усулы узеринде олмакъ лязим.
— Онынъле бир дефа къонушкъан эдик,— деди Усеин оджа ве... элиндеки сигарнынъ кулюни маса узериндеки къабурчакъ куллюк ичине къакъып тюшюрди.
— Хатиринъиздеми, Абдурешид эфенди?
— Хатиримде,— деди Медиев.
— Бир дефа даа къонушмагъа меджбурмыз.
Къарт бизни анъламагъан дегиль.
О, истикъбальни тюшюне.
Ишинде ихтият... о эки асырнынъ кишиси.
Генчлер векялети, яъни — Джелял Меинов, Усеин Токътаргъазы, Абдурешид Медиев, Нусрет Ильмий Исмаиль муаллимнинъ узурында булундылар.
Муаллим яхшы ниет иле буюргъан мусафирлерни юксек незакетте къабул этти.
«Рус инкъилябы олды,— дедилер генчлер онъа,— миллетлер тепрендилер.
Оларнынъ къафаларында артыкъ миллий азатлыкъ тюшюнджелери уянды...
«Терджиман»гъа озюнинъ сиясий истикъаметини бираз денъиштирип, демократик фикирлерге кенишче ёл бермеге, занымызджа, вакъыт кельди!
Бу ишни «Терджиман» япмагъа борджлы.
Бизде башкъа имкян ёкъ».
— Аятымыз эвельки киби... эски амам — эски тас!
Дюмень башында кене буржуа.
Демократик фикирлерге, газетамда олгъанындан зияде къулач берип оламайым.
Зияде берсем, «Терджиман», шубэсиз, къапаладжакъ.
Бизге газета керек.
Мен де «Ветан Хадими» киби: «Топракъ, оны озь кучиле сюрген—сачкъан адамларгъа берильмек керек» дие яза билем.
Нетидже не олып чыкъар, озюнъиз билесинъиз!
Фикиримдже, беклемек... гузель куньлер кельгендже беклемек керек!»
Мезкюр вакъиалар юзь берген вакъытта Исмаиль Гаспринский элли еди яшында, Абдурешид Медиев ийгирми секизде эди.
Абдурешид эфенди анадан догъгъанда Исмаиль Гаспринский Симферополь гимназиясыны ве Воронеж аскерий мектебини битирген, Москва Эдадиесинде окъугъан, рус профессорларында таъсиль корьген, Парижде, Мадридде, Стамбулда яшагъан...
Эльгамра сарайында джазибели, яры-магъриб, яры испан къызлары джемиетлеринде булунгъан, Каирде арап тилинде «Эльнахза»3 газетасыны нешир эткен, «Континенталь» заласында учь юз алтмыш адамнынъ огюнде маариф ве медениет хусусында араретли нуткъ сёйлеген, ниает, Идиль бойларындаки туджджар Исфендияр Акъчуриннинъ къызы Зёре ханымгъа эвленип, артыкъ учь огъул, учь къызнынъ бабасы олгъан...
эбет, бу ишлер олып кечкен эдилер.
Бир дефа, Усеин Шамиль акъкъында енъи малюмат тапмакъ умюдинен, хансарай кутюпханесинде эски меджмуаларны къарыштыргъан вакъытымда, Исмаиль Лемановнынъ эли иле язылгъан весикъа козюме чалынды.
Бу весикъа матбаада басылгъаны ёкъ... даа эльязмада эди.
Исмаиль Гаспринскийнинъ муфассал «Терджимеи алы».
Эльязманынъ астында 1894 сенеси тарихы къоюлгъан.
Леманов о вакъытта рус тилинде муаллимлик ве «Терджиман» идареханесинде муаррирлик эте экен.
1893 сенеси «Терджиман»нынъ дюньягъа келювине он йыл олувы мунасебетиле, окъуйыджыларнынъ риджаларына бинаэн, муаррирнинъ терджимеи алыны язып, Одесса цензурасына косьтере.
Цензура эльязманынъ чокъ ерлерини тиниткелеген сонъ, китап шекилинде чыкъарылмасына рухсет бере.
Ама эльязма китап алында, ничюндир, чыкъып оламай.
«Терджиман»нынъ йигирми йыллыгъы байрам этильгенде, кене эльязма лакъырдысы котериле.
Китап бу сефер де нешир этильмей.
Сонъра ачылмаз долапларгъа къоюла... оларда къалып кете.
Эльязманынъ биринджи саифеси узеринде Гаспринскийнинъ озь къолунен: «Бу эсерден келеджек кяр Багъчасарайда къызлар ичюн ачыладжакъ енъи мектебе вириледжектир...» деп язылгъан.
Гаспринский акъкъындаки сёзлеримиз муътерем окъуйыджыларымызгъа ачыкъ анълашылмасы ичюн мен Лемановнынъ мезкюр эсериндеки кимер сатырларгъа мураджаат этювни ляйыкъ корьдим.
Эльязмада денильгенине коре, Гаспринский Зынджырлы Медреседе татар генчлигине рус тили дерслери берген девирде Асан Нури адлы яш, муневер киши иле таныш ола.
Оны бир фильджан къаве ичмеге даъвет эте.
Вели-Баба къавеханесине кирип, салкъын уджреде козьни охшар орьнекли, йымшакъ миндер узеринде отурып, къонушкъанда, озь-озьлюгинден, аят ве хызмет акъкъында лакъырды ачыла ки, бу вакъытта Гаспринский мусафирнинъ ким экенини биле.
Догъма Айвасыллы Асан Нури 1860 сенеси Стамбулгъа окъумагъа кете.
Дарылмаариф ве Дарылтаълим мектеплерини битире, Джемиет Алиеде, Османиеде таъсиль коре.
Хариджие назаретинде чалыша.
1876 сенеси тюрк инкъилябчыларынен берабер Султан Азизнинъ тахттан эндирилюви ишинде фааль иштирак эте.
Султан Абдул-Амитке азырланылгъан суихасткъа къошула.
Абдул-Амитнинъ эмирине бинаэн, полис идареси хадимлери Асан Нурини ве аркъадашларыны апсханеге къапамакъ ичюн къыдыргъанларыны анълап, франсыз вапурына минип, Авропагъа къача, ярым дюньяны дёне-долана.
1879 сенеси баба топрагъына келип чыкъа.
Коре ки, аят бунда да парлакъ дегиль.
Халкъ падиша зулумы алтында инълемекте.
«Татарнынъ аятындаки мушкилят — онынъ джаиллигинден, медениетче кериде къалувындан себеп...— дей онъа Исмаиль эфенди,— юксельмек ичюн илимге ве фенге саип олмакъ керек.
Бу ялынъыз кърымлылар ичюн дегиль, Русиенинъ джюмле мусульманлары ичюн зарур».
Суъбет бир куньде битмей.
Чокъ куньлер мухтелиф ерлерде девам эте.
Ниает, халкъкъа эсареттен къуртулув ёлларыны матбуат айдынлата биледжегине къаний олып, татар тилинде газета нешир этюв фикирине келелер.
Бу фикирни аяткъа тадбыкъ макъсады иле «Тонгъыч», «Шефакъ», «Нешрият Исмаилие» адлары алтында меджмуалар чыкъарувгъа наиль олалар.
Кърымда о заманда матбаа ёкъ.
Меджмуаларны Тифлисте табъ этип, Кърымгъа кетирип даркъаталар.
Лякин бойле четин усулнен мурадкъа ирмек пек кучь оладжагъы анълашылгъан сонъ Гаспринский ве Асан Нури уфакъ-тюфек меджмуалардан вазгечип, ири аджимде сиясий ве икътисадий газета неширине тутуналар.
Кърымнынъ Русиеге къошулгъанына юз йыл толувы кунюни къаид этювге азырлыкъ кеткенде Гаспринский, Кърымтатарларынынъ ана тилинде газета неширине рухсет этильмеси ичюн ялварып, император азретлери адына арзуал яза.
Арзуалны алып, озю Петербургкъа кете.
Рус тилинде къонушувда эйи натыкъ, Исмаиль Гаспралы укюмет адамларына меселени буюк усталыкънен анълатып, оларны къандырып, ишни япып, афтада бир дефа олмакъ узре «Терджиман» адлы газета чыкъарылмасына рухсет алып келе.
Муаллимде бу къабилиетлернинъ эписи тапылды.
1883 сенеси онунджы апрельде «Терджиман»нынъ биринджи саны чыкъкъан сонъ Асан Нури Ялы Боюна авдет эте, муаллимлик ишинен мешгъуль ола.
Асан Нури эсаретнинъ, зулумнынъ душманы, Ялы Бою шеэрлеринде ве койлеринде чаризм акимиетине къаршы гизли сиясий дернеклер тешкиль эте.
1892 сенеси Гаспринский иле анълашып, «Терджиман» матбаасында «Неджат» (къуртулыш) адында он бинь нусха беяннаме бастыра, оларны эали арасында даркъатув ишине реберлик эткен вакътында полис идареси тарафындан якъалана, гизли тешкилят азалары махкеме этилип, Сибирьге айдала.
Сарайменли бай, окъумыш киши, Гаспринскийнинъ досту Сулейман Аджы буюк паралар берип.
Асан Нурини, омрюнде ич корьмеген ве бильмегени алда, Сибирьге сюрьгюнден къуртарып къалдыра.
Бу ишни Исмаиль эфендининъ риджасына бинаэн япа.
Асан Нури курек джезасындан къуртула... лякин севимли коюнден ве оджалыкъ хызметинден маърум къала, уезд идарелерининъ эмирлери муджиби Айвасылдан къувула, онъа оджалыкъ хызмети ясакъ этиле.
Асан Нури «Гессен Георгий» такъылма ад алтында тюрлю виляeтлерде омюр кечиререк, къач йыллардан сонъ Ялтада пейда ола, сабыкъ шеэр идареси бинасынынъ биринджи къатында къавехане ача.
Онынъ кучюк келиринен яваш-яваш кечине.
Къавехане кеттикче пекине, кенишлей, бейнельмилель «Эдебият салоны»на чевириле...
Чехов-, Андреев, Арцебашов, Бальмонт, Немирович-Данченко, Куприн, Короленко, Кацюбинский, Скиталец киби буюк эдиплер бу къавехане саибининъ, арап, аджем, франсыз, алман, рус тиллерини мукеммель бильген юксек медениетли адамнынъ, даимий зияретчилери ве достлары олалар.
Асан Нури озюнинъ Кърымда ве Туркиедеки аяты акъкъында учь юзден фазла саифелик «Мемуар» яза.
Оны табъ этюв хусусында Гаспринский иле лакъырды этип башлагъан куньлерде муим хабер келе...
Султан Амит укюмдарлыгъынынъ йигирми беш йыллыгъы мунасебетиле, апсханелердеки тyрк инкъилябчылары афу илян этиле...
Асан Нури бу енъиликни ишиткен сонъ, аилесини Кърымгъа кетирмек истегиле Стамбулгъа кетер экен, Романиянынъ Галас шеэринде апансыздан хасталанып, 1903 сенеси, алтмыш беш яшында олдыгъы алда, вефат этти.
Джезире ханым иле бир даа корюшмек мунасип олмады.
«Терджиман»нынъ ильки нусхасы дюнья юзю корьгендже муаррир чокъ мешакъкъатлар чекти.
Матбаа керек.
Уруфат, басма тезья, кягъыт... эписи керек.
Акъча ёкъ.
Биревлернен лакъырды этилип, пара тапылмаса, басмахане ачылмайджакъ.
Исмаиль Лемановнынъ эльязмасыны окъугъан сайын меракълы адеселерге раскельдим, козьлеримни олардан узип оламадым.
«Бу сёзлерни язар экеним, Осман Акъчокъракълы иле олгъан бир субетни хатырлайым,— деп язылгъан Лемановнынъ къаидларында.
— О бир дефа манъа къоюн джебинден кучюк джёнк чыкъарып, базы сатырларыны косьтерди.
«Иште, сизге кучюк тарих.
Окъуп бакъынъыз,— деди Осман Нури.
— Меним юрегим бойле шейлерге чыдап оламай».
Эки пармагъынен дефтернинъ эки саифесини козьлеримнинъ огюнде тутып турды.
Къолума бермеди .
Сёзлер хаттат элинен язылгъан.
Мен дикъкъатле окъудым... окъудым, сонъра чокъ кедерлендим.
Исмаиль Гаспралы, Багъчасарайнынъ ири зенгинлеринден Аджы Селимге озюнинъ мырадыны анълата…
«Татар чокъ кериде къалды,— дей Гаспринский.
— Ана тилимизде газета чыкъарсакъ, адамларны дюньядан хабердар этсек, халкъымыз, илери миллетлер киби, юксек медениетли оладжакъ.
Газета чыкъармакъ ичюн борджкъа бираз пара лязим».
Бойле деген сонъ Гаспринский суса, агъа не дер экен... деп беклей.
Аджы Селим бу енъи гъаеден акъаретленип, агъыр козькъапакъларыны ялкъ этип тёпеге котере: «Исмаиль мырза! — дей о, Гаспринскийге.
— Басмахане ачып анда беш капиклик газета чыкъармакънен мулькиет саиби олунмаз!
Тютюнджилик тиджаретинен огърашам десенъ, санъа сермиялыкъ бир къач бинъ кумюш берейим!
Татаргъа не керек?
Акъча керек!
Газета дегенинъ не о?
Кибритни чертип... четине тийдирсенъ, янып кете!» Ойле дей де, шах-шах этип, кутюр чехре иле куле,
«Акъча янып кетмейми? — дей онъа Гаспринский.
— Кибрит тийдирсенъ, акъча да янып кете!»
«Ё-окъ! — дей Аджы Селим.
— Акъча янмай... онъа кимсе кибрит тийдирмей!»
Аджы Селим пара бермей.
Исмаиль муаллим исе онъа ялвармай.
О ялваргъанлардан, озюни алчалткъанлардан дегиль.
Нашир башкъа танышларындан борджкъа акъча топлап, эски басма машинасы ве уруфат тезьясы сатын ала, ойле этип, газета неширине башлай.
Лякин эй, сени такъдир?!
Эки йыл кечмей, къаза ола, басмахане туташып яна.
Исмаиль эфенди газетаны Симферопольде шахсий матбаатта эки къат паалы фиятнен бастырмагъа меджбур ола.
Бир йылдан сонъ «Терджиман» Багъчасарайгъа къайтып келе... ама нашир ихтиядж ичинден чыкъып оламай, аксине, даа теренликке бата.
Кягъыт борджкъа алына, боя борджкъа, электрик кучю борджкъа... муреттиплер ве эдебий хадимлер борджкъа хызмет этелер.
Чархны муаррирнинъ къызлары айландыра, басылгъан газета нусхаларыны рефикъасы Зёре ханым буклей, букленильген, багъланылгъан, азыр газеталарны почтагъа Зёре ханымнынъ къардашлары алып-кетип теслим этелер.
Муаррир кимерде шеэр зияретинден эвге къайткъанда, тюкянджыларгъа корюнмеге къоркъуп, чет... сагъыр аралыкълардан юре, чюнки эписине борджлу.
Гаспринский газета тешкиль эткенде Кърымда кимседен маддий ярдым корьгени ёкъ.
Не чёллюк якътан, не де дагълыкътан.
Орта Асиядаки ве Кавказдаки танышлары ярдымгъа кельдилер.
Ильки сенелерде бутюн Кърымда «Терджиман»нынъ ялынъыз алты абунеджиси олды.
Альбуки Исмаиль эфенди халкъ арасында даимий суретте беш юз нусха газетаны бедава даркъатты.
Осман Нури дефтернинъ дигер саифелерини ачты, мен янгъын акъибетининъ тафсилятыны окъудым.
Эбет, матбааны тюзетмек керек, лякин пара кене ёкъ.
Исмаиль эфенди, башкъа чаре тапып оламады... анасынынъ сандыгъында сакълы олюмлик къафтанларыны ве тикили бир къач парча къумашыны алып, чёллюктеки помещик мырзаларгъа сатмакъ, яхут озюнинъ бу алгъа кельгенини бильдирмек ичюн кетти.
Джанкой уездинде зенгинлернен корюшип, газетанынъ, бу халкъ вариетининъ, маддий ярдымгъа мухтадж экенини тафсилятлы суретте анълатты.
Татарнынъ келеджеги ичюн муим бу ишке, гонъюль берир, ярдым этерлер белледи.
Албуки Сафедин Абдул Чонгарский, алты пармакълы мырза, къумашларны саатлердже къарыштыра берип, орьселеди, кирлетти, «мал эскидже экен», деп базар фиятындан уджузджа алмакъ ичюн давалашты-давалашты, акъибетте, къумашларны алмай, саибининъ тизлери узерине быракъып кетти.
«Терджиман»нынъ муаррири эвге парасыз къайтып кельди.
«Мен о вакъытта басмаханеде муреттип эдим,— деди Осман Нури, дефтерини огюмден алып.
— Муаллимден бу сёзлерни ишиткен сонъ, бизлернинъ, басмахане ишчилерининъ, юреклеримиз пек къырылды.
«Биз куньдюз-гедже, сагълыгъымызны, кучюмизни аямай, газетагъа хызмет этемиз.
Халкъымызда, джемаат хызметине ярдым дуйгъусы ич олмадымы?
Бу мумкюн дегиль».
Байрамлар вакъытында земство идаресинден ве айры шахслардан газетагъа ярдым тарзында пара кельсе, Исмаиль эфенди пара ёллагъанларнынъ исимлерини «Терджиман» саифелеринде дердж этер эди ки, олар арасында кърымлыларнынъ адлары козьге сийрек чарпар эди.
Басма машинасы сыныкъ, уруфаты зеки ве аз... нашир озю даима борджлу.
Отуз учь йыл матбааджылыкъ этти алда, озь матбаасыны не кярлы истисал ве не де нефис эсерлер чыкъарыджы саньатхане япа бильмеди.
Бу хусуста фикир этмек ичюн онынъ вакъыты да олмады.
Зёре ханымнынъ вефатындан сонъ мирас къалгъан парагъа экинджи электрик басма машинасы алды.
Омюрининъ сонъки йылларында Багъчасарай дживарында петрол (нефть) тапылгъан вакъытта, муаллим нефть иссадарлары ширкети ачув тешеббюси косьтерген олды ки, бу ишни де озюнде пара къазанмакъ ичюн дегиль, татар халкъыны истиъсалгъа чекмек макъсадынен япты.
Гаспринскийге урьмети ве инамы къавий бир чокъ самимий достлары пара берип, аселет ширкетке аза олдылар.
Ширкеттен файда олмайджагъыны биле эдилер.
Параны Гаспринскийге ярдым деп бердилер.
Шеэр банкында Гаспринскийнинъ адына топлангъан алты бинъ кумюшке эсап ачылды.
Бу парадан муаллим озь итияджларына бир капик сарф этмеди.
Джиан муаребеси чыкъты.
Пара банкте чюрюп къалды.
Исмаиль Гаспринский 1914 сенеси сентябрь он бирде Багъчасарайда вефат этти.
«Русие мусульманлары арасында бугуньге къадар Исмаиль бек дереджесинде урьмет иле дефн этильген маариф хадими олмады» деп яздылар о, вакъытта газеталар.
Олюмден сонъра, нашир ве муаррир вазифесине Гаспринскийнинъ васиет эткен адамы кельди.
Медиев, татарлар ичюн ачылгъан рус мектебини битирген сонъ, Къарасувда оджалыкъ этти.
Беледие реиси олды.
Иш шунда ки, инсаннынъ бир несили бир хызметни бир девирде башлай... дигер несиль о хызметни дигер девирде девам эте.
Эр девирнинъ озь сиясий-икътисадий шараиты ве талаплары олгъанындан, бир девирнинъ несилинден — дигер девирнинъ хызметини айни бир тарзда талап этмек — маънасыз шей.
Эр кеснинъ фаалиети бир сой шараитта къулач алмай.
Инкъиляб, гъалиб кельсин — кельмесин, онынъ акъибетинде мытлакъа кучьлю сималар асыл олалар.
Бешинджи сене кърым татарында Медиев киби инкъилябий тюшюнджели адамны яратты.
Ве тек Медиевни дегиль!
Гаспринский медреседе татар балаларына рус тили окъутты.
Багъчасарайда Беледие башлыгъы олды.
«Терджиман»ны нешир этти.
Медиев Къарасувбазар рушдиесинде татар балаларына рус тили окъутты, Беледие башлыгъы олды.
«Ветан Хадими»ни нешир этти.
Гаспринский о хызметлерни кечкен асырда япып битирген сонъ, Медиев бу ишлерни бизим — йигирминджи асырымызнынъ башында япты.
Медиевнинъ озю ве тюшюнджеси башкъа.
Медиевиинъ фикириндже, халкъларны эсареттен ишчи ве койлю иттифагъы къуртара биле.
Бу айдын, къуветли фикирге дикъкъат этинъиз!
«Койлюлер ве ишчилер, эски Русие ерине енъи, урь Русиенинъ енъи ве муътешем бинасыны къураджакъ екяне къудретли кучьтир.»
Медиев бу сёзлерни 1907 сенеси Петербургда миллетлер меджлиси минберинден сёйледи.
Муътерем Сулейман Али эфендининъ эвиндеки бу къонушмадан сонъ, он докъуз йыл даа кечер...
Бекир Чобанзаде кърым зиялыларынынъ октябрь инкъилябындаки хызметлери хусусында сёз юрюткенде, артыкъ меърум Медиевни, озюнинъ муътебер оджасыны ве имаеджисини хатырлап, онынъ шерефине аджаип фикирлер сёйлер.
«Медиевнинъ эйкели узерине язылмая ляйыкъ олан бу юкъарыдаки сёзлер татар зиялыларынынъ тарихына кирен эйи саифелерден бирини тешкиль идер.
Биз бугунь бейнелмилель куреш мейданларында кърым эвляды Медиев ичюн ифтихар иде билириз.
Лякин Медиев бутюн татар зиялыларыны темсиль идиёрмы?
Эр шейе адалетли козьле бакъмалыйыз!
Иш меним шахсиетиме келиндже, октябрь куньлеринде меним нереде олдыгъым эр кесе малюмдир.
Мен он докъузынджы сенеде Бутапешт джадделеринде Совет акимиети огърунда дженклештим!»
Медиев бу акъшам кендиси акъкъында хош сёзлер ишитип, азапланды.
«Бир газета ве юз къыркъ эки фенер… иште, бизим теракъкъиятымыз! — деди озь-озюне.
— Гъарип татар бундан да мемнун.
Албуки юксельмек, медений халкъ олмакъ ичюн, нелер-нелер даа керек!»
О, бу тюшюнджелер ичинде экен, къулагъына тыныкъ, лякин ачыкъ давуш кирди.
Сескенип, козьлерини котерди.
Мусафир абдырады.
Лафыны кесмек истеди.
Ама артыкъ кеч эди.
— Мен, Абдурешид эфенди, сизге буюк риджа иле кельдим,— деди онъа Токътаргъазы, ихтиятле.
— Манъа... риджа илеми? — Медиевнинъ отурышы ве бакъышы дикъкъатнынъ озюне чевирильди.
— Ёкъ, сиз манъа эмир этинъиз!
— Тешеккюр! — оджа шаркъ адети муджиби, сагъ элини кокюсининъ сол якъына къоюп, башыны ашагъы эгильтти.
— Эмир этмекми?
Ёкъ.
Меним арзум кучюк ве муим.
Озюнъизге малюм, сонъки йыллар ичинде эппи эсерлер яздым.
Олар къол-къолдан, агъыз-агъыздан кезип, артыкъ бозулдылар.
Баъзы джыйынларда ве тойларда озюм ишитип, айретте къалам.
Озь эмегимнинъ махсулы экенлигине шубэленем.
Оларнынъ китап шеклинде чыкъарылмасына ярдым этерсинъиз умюди иле узурынъызгъа кельдим... лякин бойле кедерли адисе.
«Ветан Хадими»... ёкъ!
Медиевнинъ юзюнде окюнч кольгеси къыбырданды.
Ве бу ненинъ кольгеси экенини Усеин оджа бильди.
«Ветан Хадими»нинъ афтада дёрт дефа чыкъувы Роганнынъ кучюк басмаханеси ичюн агъыр хызмет эди.
О себептен, шорбаджы эр ай акъча ичюн даъва эте тургъан, чюнки газетанынъ абуне келири басмахане масрафларыны орьтип оламай.
Джёреме эп Моллаевнинъ, Базыргян Мамутнынъ ве Аббас Усеин огълунынъ боюнларына асылып къала эди.
Газета ясакъ этильди.
Энди матбааны ишлетмеге кимсенинъ акъкъы ёкъ.
Ишлетсенъ, гизли беяннаме басыла беллениледжек.
Абдурешид манълайы астындан Сулеймангъа бакъты, Сулейман исе козькъапакъларыны эндирди.
Бу ишаретлер не демек эди?
Ким иза эте билир?
— Эсерлер къайда? — деп сорады Медиев мусафиреден.
— Янынъыздамы?
— Шубэсиз…— Софада чемоданым ичинде.
Усеин алель-аджеле чыкъты...
Сулейман Али айретленип етиштирип оламады, оджа элинде экимлернинъкине бенъзер мешин сумка иле кирди.
Ичинден ешиль джылтлы юфкъа дефтерлер чыкъарып, Абдурешид эфендининъ огюне къойды.
Дефтерлер устюнде перишан, лякин окъунакълы арифлер ве «Налеи Кърым» дие язылы эди.
Абдурешид эфенди дёрт дефтерни къарыштырып бакъты, сонъра дёрдюни де столнынъ ортасына сюрип къойды.
— Бир чаре корермиз…— деди о, Токътаргъазыгъа.
— Китабынъызны нешир этермиз.
Сиз, Усеин эфенди, генчлигимиз ёлунда янгъан бир мумсынъыз!
— Менми?
Ах!
Абдурешид эфенди! — деди оджа, айтмагъа башкъа сёз тапып оламай.
— Сизге чокъ тешеккюрлер олсун!
Оджаны ири ода ичинде юмшакъ кроватта беяз, темиз ёргъан астына яткъыздылар.
О гедже эеджанланды, юкълап оламады.
Сабагъадже бир якъындан, дигер якъына айланып чыкъты.
Шимди, элинде китапнынъ озю.
«Алла, сенден, Меъди огълу Абдурешидтен, разы олсун!
Бу алидженаплыкъны сен япа бильдинъ.
Башкъа кимсенинъ элинден гельмеди».
Токътаргъазы китапны текрар-текрар къарыштырды, ичиндеки эсерлерни бир даа-бир даа окъуп чыкъты.
Мектепте оджаларгъа косьтерди.
Дерслер маалинде китаптан базы шиирлерни джошкъын ве араретли окъуп, талебелерни таныш этти.
Китап акъкъында хабер кой ичине даркъады, къомшу койлерге ишитильди.
Нефис эдебият авескярлары, достлар эвге келип, оджаны хайырлады, озьлерининъ севинч ве ифтихар толу сёзлерини изъар эттилер.
Чёльде, ельдегирменде, денъиз саилинде, джыйынларда китаптаки шиирлер эзберден окъулды.
Китап, ниает, Менълибейнинъ эвинде пейда олды.
Менълибей китапнынъ адындан маъна не экенини анълап оламады.
Джылты узериндеки тюрлю итъафларны, мураджаатларны, хытапны, нидалы ибарелерни корип, шашмалады, о саифени ачты, бу саифени япты, ниает, меситлерини кийип, Аджы Эрбаиннинъ эвине чапты.
— Эфендим! — деди о байнынъ огюне юзь тюшип.
— Сизге «Налеи Кърым»ны кетирдим.
Масхаралыкъны корюнъиз !
Сизнинъ, къариемизнинъ атасынынъ, исими тек верги ве ясакъ муфеттишлерининъ кягъытлары узеринде къол иле язылы ола.
Штаны ямавлы, сюме оджанынъ ады китапларнынъ биринджи бетинде басыла.
Бу не демек?
Полис идареси не иле мешгъуль?
Жандарм хадимлерининъ козьлери къайда?
Къаранъыз буны!
Аджы Эрбаиннинъ юфкъа, сары къашлары тююмчиклендилер.
Китапны къакъып алды, сагъ аягъыны килим устюне узатып, омузыны дивар ястыкъкъа таяды, козьлерини кере берип китапкъа бакъты.
Менълибей эв ичинде кезине башлады.
Бай окъув ве язув джиэтинден пек кучьлю дегиль эди.
О себептен, ашыкъмайып, эджелей-эджелей окъуды:
«Уфакълы-ирили бир чокъ къаялар, дерин дере, буюк тёпе, увалар...»
— Токъта!
Токъта!
Насыл къаялар.
Насыл увалар?
О тааджипленип, Менълибейге козь этти.
Менълибей тек боюныны къысты, индемеди.
Аджы Эрбаин окъувыны девам этти.
Бойле дюльбер, назик сёзлерни башкъа вакъытта окъугъанмы эди?
Хатиринде ёкъ!
— Бана сен не дединъ?
Сюме оджа... дединъми? — бай аягъыны котерип, тизден къатлады, озю Менълибейге джылмайды.
— Сюме адам китап чыкъарып оламаз.
Китап бастырмакъ ичюн не къадар акъча керек, билесинъми?
— Ёкъ,— деди Менълибей.
— Мен джынслы атлар асрадым.
Хамутлар ясадым — саттым.
Китап бастырмадым.
— Усеин оджа бастырды.
Анъладынъмы? — Аджы Эрбаин алчакъ сеснен иляве этти.
— Мен ондан эр вакъыт шубэленем... зан этсем, оджа — падишанынъ душманы.
Саткъын киши.
Мени кимге сата, аджеба?
Бильмек керек.
— Аджы Эрбаин къалкъты, китапны кошеде миндер астына тыкъты.
— Бу акъта уезд идареси башлыгъынен лакъырды этмек кереким.
— Догъру.
Озюнъиз лакъырды этсенъиз, кой зевалдан къуртулыр.
Ама уезд идареси ири иш ичюн ири пара ала.
Аз берсенъ, акъаретленесинъ!
Сёз келими, кечкен сефер оджаны койден джыйыштыргъанда оны къаптырдым, буны къаптырдым.
Учь йылдан сонъ эп — бир къайтып кельди.
— Озюм лакъырды этсем, оджа бир даа къайтып кельмез.
Бир иш бир кере япыла! — О Меньлибейге маъналы-маъналы бакъты, джылмайды.
— Сен мени анъладынъмы?
Менълибей джевап бермеди, илекяране кулюмсиреди.
— Отур! — деди эв саиби.
— Тезден Эбулис Аджы келеджек.
Джамальты ве Бекир де ишандыргъан эдилер.
Джиддий лаф бар.
Экинди маалинде Усеин оджа мектепте ишлеринден бошап, эвге къайткъанда, Аджире ханымнынъ риджасы хатирине кельди... тюкянгъа кирип, вермишель ве къарын ягъы алды.
Тышкъа чыкъмакъ ичюн къапунынъ зембелегине узангъан арада ичери Менълибей кирди.
— Селям алейкюм, муаллим! — деди Менълибей ачыкъ ве юмшакъ давушнен, озю четке чекилип, Токътаргъазыгъа ёл берди.
Агъызындан ракъы сасыгъы кельмекте эди.
— Сизни корьген бей олсун!
— Мени корьмеге не аджет! — деди оджа.
— Озюнъиз догъма бейсинъиз!
Менълибей бир шейлер айтты, лякин оджанынъ артындан къапу озю къапалып кетти, оджа ишитмеди.
Къучагъындаки бурумларынен сокъакъ бою кеткенде, Джамальты ве Бекир байларгъа, Эбулис-Аджыгъа раскельди.
Олар Аджы Эрбаиннинъ эвинден чыкъып, сагъгъа-солгъа даркъамакъта, эв саиби ве кочегенли къайнагъасы Умэр-бей мусафирлерни озьгъармакъта эдилер.
Эписининъ чехрелери семиз ве къырмызы, озьлери кейфлилер.
Оджа, къолларында шей барлыгъыны себеп этип, башыны къакъытып, оларгъа селям берди, токъталмайып, кечип-кетти.
«Демек, бугунь де меджлис къурулды,— деп тюшюнди о ичинден,— меселе музакере олунды.
Адамнынъ озю — худжур варлыкъ.
Анадан гунахсыз олып догъа, буюген сонъ — я мискин къозу, яхут сыртланнынъ озю олып кете.
Бирине озь эмегининъ махсулы кяфи.
Дигерине — аз.
Бири ер юзюнде бар экенлигинден мемнун, дигери сенинъ мевджюдиетинъе душман.
Иште, бу кой!
Адынынъ озю къальбни титретип йибере.
Чёльде бир-бирлерине алышыкъ, муаббет атлар сюрюси урь-сербест отлап юргенде... хариджий биенинъ бири келип къошула, сюрюнинъ сукют, сакин омюрини виран эте.
Эбет!
Бир бие бир сюрю атны саадеттен аджиз къалдыра.
Булар? — оджа аркъагъа айланып, козьлеринен Эрбаинни ве Эбулисни къыдырды, корип оламады, чюнки ерге энди къаранлыкъ чёккен эди.
— Бу беш-алты бай, аджы ве молла да ойле япкъанлар — Месуд ве летафетли омюрге акълы бу койнинъ топракъларыны тутып алгъан, джемаатны ач ве чыплакъ къалдыргъанлар!»
Эвнинъ огюнде, ёл четинде Аджире турмакъта эди.
Янында Даниял къомшу балалардан корьмекче, узун чубукънынъ устюне атлангъан, джюйрюк этип, чаптырмагъа ыдырына, ама озю даа кучюджик — сюрюне-йыкъыла, йыкъылгъанына окюрип, агълай.
Аджер оны котерип, аякъкъа турсата:
— Тюкюр, огълум, ерге! — дей Даниялгъа.
— Акъча тапарсынъ!
Даниял анасынынъ не дегенини анъламай, агълавыны токътата.
— А-ана!
Бабанъ келе ята? — деди онъа Аджер, пармагъынен корьсетип.
— Корьдинъми?
Даниял аркъагъа чевирильди, бабасыны корип, къолларыны онъа узатты.
Усеин оджа огълуны къучагъына алып, багърына басты, оны охшады.
Даниял бабасынынъ къулагъындан тишледи, янакъларыны шамарлады.
— Огълан пек агъыр...— деди оджа, тааджипленип.
— Ничюн ойле?
— Неси агъыр онынъ! — деди Аджер, иътираз иле.
— Озюнъизде такъат ёкъ.
Аджер буны шакъа этип айтты.
Ве озюнинъ шакъасыны ерли танып, кулюмсиреди.
Албуки, акъайынынъ айретленювинде акъикъат ёкъ дегиль эди.
О эр алланынъ куню саба эрте турып, дерске кете, акъшам къайтып келе.
Джума куньлери исе «Джемиет Хайрие»нинъ мушаверелеринде булуна.
Огъланны аз коре.
О себептен Даниялдаки денъишмелер онынъ ичюн ачыкъ сезиле.
Аджер ойле дегиль.
Аджер гедже-куньдюз Даниялнынъ янында.
Баланы корип, козьлери алыша, оськенини, кевделенгенини абайламай.
Даниял энди учь яшына киреята.
Кучюк Эбабиль энди секиз айлыкъ.
Оджа къучагъындаки Даниялнен ве янашасындан кельген Аджер иле эвге кирди.
Сет узерине отурыр-отурмаз, Даниялнынъ сабыры тюкенди, бабасынынъ тизлеринден ашагъы саркъып, ерге тюшти, ашханеге чапып кетти.
Кичкене, бешикте уйкъуда эди.
Усеин кунь бою мектепте ве ёлда корьгенлеринден асабийленип, ёрулгъан олса керек, козьлери яваш-яваш юмула берди, ниает, башы кокюси узерине тюшти.
Юкъламайджакъ олып чокъ тырышты, бир-бирине илише берген кирпиклерини ачты... ачты дегендже, козьлер текрар юмулды, оджа озюни терен чукъур ичине юварланып кеткен киби ис этти.
Бойле бейут алында, козь къапакълары арасындан огюндеки маса устюнде насылдыр мектюплер яткъаныны корьди, узанып оларны алды.
Уйкъу энди къачты.
Мектюплернинъ бири Усеин эфенди Баличтен эди ки, о Багъчасарайдаки Тарпи-Алининъ китап тюкянына сатылыш ичюн кельген учь юз нусха «Налеи Кърым» генчлик арасында юксек меракъ ве талаш иле даркъадыгъыны бильдирмекле, китапнынъ аз нусха иле нешир этильдигини теэссюфле къайд этмекте, бунынъ узеринде Усеин Шамильни аджаип эсерлери ичюн самимиетле хайырламакъта эди.
Усеин оджа, гуя Баличнинъ озюнен къонушыр киби, Хайырлавына тешеккюрле джевап берди.
Пек севинди.
Дигер мектюп Къазан шеэринден, Абдулла Тукъайдан эди.
Токътаргъазы иле Тукъайнынъ мектюплешкенлери энди дёрт йыл.
Бу инсаний ве эдебий достлукъ Усеин Шамильнинъ эсерлери «Шура» журналында дердж этильген вакъытта башлады, эп девам этмекте.
Тукъай бу мектюбинде «Кузь еллери»ни ниает язып битиргенини, лякин сагълыгъы ве кечиниши, эвельки киби, фена экенини язмакъта, Усеин Шамильнинъ аяты ве ишлери иле меракъланмакъта.
Усеин оджа Тукъайнынъ сёзлериндеки самимиеттен ве аджизликтен эеджанланды.
Усеиннинъ озю пек шефкъатлы омюр кечирдиги алда, Тукъайнынъ гъариплигинден зияде кедерленди.
Аджер софра къойды.
Аш кетирди.
Оджа каравана ичиндеки пирнич шорбасындан эки-учь къашыкъ алып къапты, къашыкнъы деръал ерге къойды, этке токъунмады.
Еринден къалкъып, къомшу одагъа кирди.
— Сизге не олды? — деди Аджер, тааджипленип.
— Уйле емегине де кельмединъиз!
— Бир талайдан сонъ...— оджанынъ давушы далгъын чыкъты.
— Шимди маддем ёкъ.
Къаранлыкъ ода ичинде кийиз устюнде чалкъагъа тюшип, къолларыны башы астына къоюп, ятты.
Тавангъа бакъты-бакъты, нелердир тюшюнди.
Кимерде сагъ, кимерде сол къабургъасына чевирильди, кимерде исе басыкъ инъильтили давушлар чыкъарды.
Аджер бир къач дефа гизлиден, ачыкъ къапугъа якъын келип, ичери бакъты, бир шей корип оламады... динъленип турды-турды, къайтып кетти.
Ходжасыны раатсызламады .
Озю кишилик эвде, улпакълы — ири ёргъан астында, Даниял иле къучакълашып ятты.
Янъчыкъ юкъладылар дегенде, бешикте Эбабиль агълады.
Аджер турды.
Оджа зульметли тюшюнджелер ичинде кеч маальде тынып къалды.
Не къадар вакъыт юкълады, не озюнинъ ве не де Аджернинъ хабери олмады... гедженинъ бир маалинде Усеин уянды.
Къалкъып, софагъа чыкъты, кишилик оданынъ къапусы огюнден кечип, ашханеге кирди.
Ашханеде эндирильген лампад янмакъта.
Къазанны тутып бакъты, сувукъ.
Топракъ чанакъ устюндеки къапакъны ачты, ичинде къатыкъ бар эди.
Ичине отьмек догърап ашады.
Сонъ азбаргъа чыкъты, сигар якъты.
Ай ярыкъ, ава сувукъ, койнинъ аркъасында, чёльде сийрек-серпек къар обалары агъарып туралар.
Сигарны ичип битиргендже чыдап оламады, ушюди... къайтып эвге кирди.
Ашхане ичиндеки лампадны ятакъ одасына алып-кетип, алчакъ маса узерине отуртты, лампаднынъ фитилини котерди.
Дивар ичиндеки долаптан талебе дефтерлерини, агъызы ичке къайтыкъ мерекеп шишесини ве къалемни алып, маса устюне къойды.
Оджа озь адетини яхшы биле.
Уяндымы — не мааль олса-олсун, бир даа юкълап оламайджакъ.
Ойле экен, кийиз устюнде нафиле авынлай берип, оны орьселегендже, ишнен огърашмакъ керек.
Ама хатирине башкъа шей тюшти, талебе дефтерлерини ерге, кийиз устюне быракъты.
Оджа бир вакъытта пьеса язып башлагъан... лякин битирмей къалдыргъан эди.
Онынъ узериндеки ишни девам этюв ниетинен, багъдаш къурунып, маса башына отурды.
Язмакъ... эсерни бирден язып джёнеп кетмек Усеин Шамиль ичюн адет дегиль.
Онынъ язув усулы кимселернинъкине бенъземей.
Бир джюмледеки сёзлернинъ эписи сонъуна къадар ишленилип, мукеммелленип, кенди ерлерини тапмагъандже, дигер джюмлеге кечмек... ёкъ, бу онынъ ичюн мумкюн дегиль.
Ама бойле чылчыкъ усул иле язылып биткен эсерге: шукюр, ниает, тюзетювге ихтияджы къалмады демек де, Токътаргъазы ичюн — афу этильмез хата сайыла биле.
Усеин оджа не вакъыт ве къайсы эсерини къолуна алса, мытлакъа тюзете.
«Моллалар проекти» эсери ойле башланылгъан, битмесине джиддий адиселер мани олгъан эди.
Оны язып битирмегендже раат олмайджакъ.
Бир дефтер толу, дигери ярым.
Сёзлер язылгъан сонъра чызылгъан... сёзлернинъ устюнден къырмызы мерекеп иле нелердир язылгъан.
Олар да чызылып, устюнден къара мерекеп иле тюзетильген.
Саифенинъ ортасына енъиден къошулгъан сёз къырмызы къарындаш чызыгъы иле саифенинъ сонъки сатырына кетирилип тыкъылгъан.
Кимер саифелерде сатырлар ортасында къырмызы хачлар къоюлгъан.
Бу — кягъытнынъ аркъасында иляве сатырлар бар демек ола.
Саифелер орюмчек авына бенъзейлер.
Эсер дёрт йыл эвельси язылып башланылгъан.
Аятта корюльген левхаларнынъ чокъусы хатирден котерильген.
Башындан башлап, бир даа окъуп, таныш олмакъ, сонъра язувны девам этмек керек.
Ама насыл окъумалы?
Сатырлар къарма-къарышыкъ.
Бойле аллар Усеин оджада чокъ ола.
Бир эсерни башлай, дигерини ташлай... вакъыт исе кече.
Сонъундан окъуп, темизге чекмеси кучь ола, чюнки оджанынъ башы даима ёргъун.
Бойле вакъытта онъа Аджер ханым ярдымгъа келе.
О, ходжасынынъ кягъытлар устюнде анда-мында сачылгъан сёзлерини, бир-бирине тиркешкен чызыкъларыны къураштырмагъа уста.
Оларгъа алышкъан.
Лякин эр ишнинъ вакъыты бар.
Бу сагъыр къыш геджесинде Аджерден ярдым беклемек мумкюнми?
Оджа окюнчинден кокюс кечирди.
Кокюс кечирир экен, ичинден нефеси, чёльдеки рузгяр киби, увулдап чыкъты.
Бу давуш Усеиннинъ озюнинъ ошуна кетти.
Озь башына кулюмсиреди: «Ичим тап-такъыр...— демек истеди, гъалиба,— къавшырап къалды».
Бу эснада аркъасында недир къыбырданды, чехресиндеки тебессюм ирип, ёкъ олып кетти.
— Саба эрте дерслеринъиз бар! — деди тыныкъ, юмшакъ сес.
— Не аш ашадынъыз, не юкъу юкъладынъыз.
Оджа айретле кери чевирильди.
— Къыйметли Аджер! — деди о, къарысынынъ бу маальде аякъ устюнде экенлигине тааджипленип.
— Озюнъ... ничюн юкъламайсынъ?
— Мени къасевет этменъиз!
Гедже юкъламасам, куньдюз юкъларым.
Меним вакъытым чокъ.
— Оджанынъ огюндеки дефтерлерни корип, ишнинъ фаркъына барды.
— Гедженинъ бей вакътында... бу «моллалар» ничюн керек олдылар?
— Мен юкъладым, Аджер.
Энди тёшекте ятып оламайым.
Чаренъ олса, тур, окъу... мен темизге чекейим.
— Сабыр этинъиз,— деди Аджер.
Софагъа чыкъты.
Кишилик одада кичкененинъ нефес алувына динъленди, уйкеннинъ устюндеки ёргъаныны тюзетти, озю къалын, шалгъа орьтюнип, кельди.
— Мында, сувукъ, устюнъизге джыллыджа шей кийинъиз!
Усеин къарысынынъ огютини ишитмеген олып, кягъыт ве къалем алды, пьесанынъ къарышыкъ ерлерини енъиден язмакъ ичюн къурунды.
Аджер оджанынъ янашасында, тобан ястыкъ къоюп, устюне отурды.
— Тап башынданмы? — деп сорады о, элиндеки дефтерни къарыштырмакъта экен.
— Бу насыл язы?
Валлаи, инсан чарпынаджакъ.
— Башы темиздже.
Окъумакъ мумкюн,— деди Усеин оджа.
— «Сен сус!
Вакъыф топракъларны сат-сатма...» Бу ерлери ачыкъ.
«Мен сизлерге бу меджлистен...» деп башла.
Иште, бу ерден,— пармагъыны саифенинъ ашагъы къысымында сатырнынъ ортасына басты.
— Акъырын окъу.
Алып чапма.
— Я рабби! — деди Аджер.
Тилининъ уджу иле бир де чыкъылдап алды.
— Бунынъ несини алып чападжакъсынъ?
Къана!
Язынъыз!
«Бекир эфенди.
Мен сизлерге бу меджлистен макъсадымыз не олдыгъыны анълатаджагъым.
(Аякъкъа къалкъып, эки эли иле масаны тутар, башыны эгильтип, бираз сусар-дюшюнир, сонъра адамларгъа бакъар).
Эпимизге малюм ки, заман денъишти.
Уриет олды.
Лякин яхшы олмады.
Яхшы олмады дегиль, бизлерге уймады.
Халкъымызнынъ ичинде фитнеджилер чокълашты.
Бир такъым илекярлар, халкъы алдайып, динлерини унуттырдылар.
Шериаты хатирлеринден чыкъардылар.
(Дюшюнир).
О ийлекярлар тюрлю ерлерде, тюрлю меджлислер япып, шериаткъа уймаз аризалар яздылар.
Бир къач ай эвельси Петербургкъа махсус адамлар ёллайып, алланынъ эмири олмаян шейлери падишадан истедилер.
Эгер падиша оларнынъ истеклерини къанаатлендирсе, эпимиз гунахкяр оладжакъмыз.
Биз, мусульманлар, моллалар, шериаты билен адамлар, бу ерде гузель бир мушавере идип, бир арзуал язмакъ керекмиз.
Не дейсинъиз, джемаат?
(Адамлара козь этер.
Акъ сакъаллы, козьлюкли, къаба къалпакълы, узун чекменли адам аякъкъа къалкъар.
Анълашылыр ки, бу Абдулкелям эфенди).
Абдулкелям эфенди.
Мумкюнми?
Бекир эфенди.
Буюрынъыз!
Абдулкелям эфенди.
Бен Керчь дживары мусульманлары адындан векиль олып кельдим.
О себептен, беним сёйлейеджегим сёзлер Керчь халкъынынъ мурады деп билинеджек.
Кечен майыс айында Петербургкъа гиден проект шериата уймадыгъыны бильдик.
Онынъ ичюн бен векиль олып, бурая кельдим.
Бенде бир теклиф вар.
Разы олсанъыз, бир арзуал язып, падиша бабая риджа идейик ки, о бу сененинъ бааринде кърым татарлары адындан ёлланылгъан проектни ред этсин.
(Халкъкъа чевирилип).
Джаным, ойле шериат олурмы?
О проектте «руханийлер сыныфы олмасын» дие язмышлар.
Бизлер, руханийлер, олмасакъ, къара татаргъа намазны ким къылдыраджакъ?
(Бекир эфендиге козь этер).
Ондан да башкъа, о проектте биздеки докъсан алты бинъ десятина вакъыф топрагъы фукъаре халкъкъа вирильсин дие язылмыш.
Ойле олса, биз руханийлер, не иле яшаяджакъмыз!
Биз бедава хызмет...»
— Бир дакъикъачыкъ,— деди Усеин оджа, Аджернинъ омузына токъунып.
— Бу яны къалсын,— дефтернинъ эки бетини онъ якъкъа яткъызып къойды, пармагъыны солдаки невбетий бетнинъ ортасына басты.
— Бу ерден окъу!
Аджер девам этти.
«Амет бей.
Арзуал падишанынъ кендисине языладжакъмы?
Ёкъса, незареткеми?
Абдулкелям эфенди.
Падишанынъ кендисине язылмакъ лязим.
Ве махсус векиллер гидип, шахсен дженап азретлерининъ элине такъдим этсинлер.
(Адамлар арасында къулакълашув башлар, кятип Асан мырза натыкънынъ сёзлерини язмагъа тедарикленир).
Бекир эфенди.
Асан мырза!
Падиша бабайнынъ кендисине шойле язынъыз!
Башланъыз!
Асан мырза.
(Къалемни элине алыр).
«Шевкетли падиша эфенди азретлерине Кърым мусульман джемаатынынъ арзуалы...» (Язар).
Биринджи мадде.
Бекир эфенди.
(Адамларгъа мураджаат иле).
Биринджи мадде не олсун, джемаат?
Абдулкелям эфенди.
Баарьде гёндирильмиш татар проекти лагъу этильсин.
Реис.
(Кятипке бакъаракъ).
Кърымнынъ къара халкъы тарафындан ёлланылмыш проект, мусульман шериатына уймадыгъы ичюн, къабул олунмасын.
Усеин оджа къалемини маса узерине быракъты, къарысынынъ элиндеки дефтерни алып, кийиз узерине къояракъ, онъа эки айрым саифе берди.
— Буларны да окъу,— деди о Аджерге,— сонъра сен азатсынъ.
Аджер ханым кягъытларны козьлерине якъын кетирип, устьлеринде недир къыдырды... не къыдырды?
Не тапты?
Алла бильсин.
Сонъ окъуды.
«Муаллим Дульгеров.
(Кериден, отурдыгъы еринден).
Банъа къалырса, бугунь язылан арзуал о къадар ибретли, о къадар чиркин ки, оны шериата уярмы-уймазмы дие дюшюнмек биле айыптыр.
Бу ерде язылан мадделер мубарек ислям шериатына дегиль, дюнья юзюнде энъ меджус халкънынъ къанунына биле келишмез.
Исмаиль Челеби .
Токъта!
Сёйлеме!
(Аякъкъа къалкъар).
Вазгеч !
Реис.
(Чанъны къакъаракъ, аякъкъа къалкъар).
Исмаиль Челеби, бизим ишимиз къавгъа иле оладжакъ иш дегиль.
Ким не дерсе, муляйимликле къаршылап алмалыйыз.
Сиз еринъизде отурынъыз!
Абибулла акъай.
(Адий койлюлерден).
Эй!
Акъайлар!
(Элиндеки къалын таягъыны косьтерир).
Абу сопайы коресинъизми?
Бириси сёзюни битирмезден эвель, ким де бир шей сёйлерсе, башыны ярарым.
(Реис чанъны къакъар.
Абибулла акъай, чанъ сесине эмиет бермейип, юксек сес иле девам этер).
Абдулла эфенди, сен къоркъма!
Бильдигинъни сёйле!
Истедигинъ къадар сёйле!
Реис.
Абдулла эфенди!
Не сёйлерсенъиз — сёйленъиз, зарары ёкъ, лякин бир аз юмшакъча сёйлесенъиз эйи олур!
Дульгеров.
Екатерина вирмиш духовнийлик ортадан къалкъса...»
— Етти,— деди Усеин оджа, Аджер ханымгъа. — Сен бошсынъ.
Къалгъан саифелер пек чыбалыкъ дегиль.
Аджер иътираз этмеди.
Еринден къалкъмакъ истеди.
Сол аягъы юкълагъан, турып оламады, аягъы язылгъандже сабыр этти, ниает, акъсай-акъсай софагъа чыкъты.
Къомшу одада Даниялнынъ устю ачылгъан, ушип-топлангъан, джюнджюген.
Аджер ёргъан астына кирип, баланынъ янашасында ятты.
Усеин, дигер дефтердеки языларнынъ ярысыны да козьден кечирген сонъ, чокъ вакъыт тюшюнип, хаялсырап отурды, ниает, пьесанынъ ахырыны яза башлады.
Бутюн гедже язды.
Саба къуршунле къуюлгъан киби агъыр башыны ве эзгин вуджудыны зорнен котерип, аякъкъа къалкъты.
Уюшыкъ аякъларыны сюйреклеп, ашханеге чыкъты.
Аджер емек азырламакъта эди.
Оджанынъ чырайыны корип, теляшкъа тюшти.
— Эдипликнинъ озю бойле мушкюль ишми?
Ёкъса, бу мушкюлят — худжур табиатынъызнынъ акъибетими?
Бильмеийм...— деди Усеинге.
— Эки гедженъиз даа бойле кечсе, мен ходжасыз къаладжакъкъа бенъзейим!
Оджа къарысынынъ сёзлерининъ манасыны анълады... кулюмсиреди.
Не чаре?
Зенаатнынъ озю ойле…агъыр!
— Индемей азбаргъа чыкъты... ахыргъа кирип, атнынъ джакъыны сыйпады, аркъасыны къашагъалады, чёткинен темизледи.
Таш ашлавдан брезент къопкъанен сув кетирип аткъа ичирди.
Бу оджанынъ эр кунь саба япкъан хызмети эди.
Лякин оджа бугунь атны къашалагъан вакъытта, къолу алтында къабургъаларны сезмеди.
Къашагъа юмшакъ тен устюнде тайгъалап юрген киби кельди.
Къыпчакъ ничюн бойле юмшакъ аджеба?
Эвельде ойле дегиль... даима тыгъыз кевдели эди де!
Шимди онъа не олды?
Семирдими?
Не ашап?
Емни арттыргъаным ёкъ.
Эвельде не ашагъан олса, шимди де оны ашай.
Ёкъса, мен иште олгъанда Аджер оны башкъа емнен де сыйлаймы?
Оджа къайтып эвге кирди.
Босагъадан ичери атлагъанда, хатирине дигер фикир кельди.
«Къыпчакънен къомшу койлерге чыкъмагъаным не къадар вакъыт олды?
Озюм де унуттым,— деди Усеин озь-озюне.
— Лякин чыкъмасы къолай дегиль.
Чёллерде къар, балчыкъ.
Бедбахт Къыпчакъ... эп ахыр ичинде.
Семирмей, не япсын? »
Албуки вакъыт баягъы олгъан.
Оджа алель-аджеле ашанды, тонуны ве калошларыны кийип, ёлгъа чыкъты.
Онынъ мектебиндеки дерслернинъ башланувында ве битювинде къатты тертип бар.
Кимер койлердеки киби, дерске истегенде кельди, истегенде кетти... деген шей ёкъ.
Лякин, кимерде Усеин дерстен къайткъанда, оджалардан бирисининъ эвине мусафирликке кире, онда бираз эглене... эвге кеччерек кельген вакъыты да ола.
Къапуны ачышындан озюни эльге бере .
Аджер кулюмсирей.
Ходжасынынъ къыяфети ошуна кете.
Усеиннинъ озюнде севинч сийрек ал.
О себептен оны, сийрек-серпек де олса, кейфли корюв Аджер ичюн зевкълы.
Кейф оджаны, адетиндекинден зияде незакетли ве алидженап япа.
О тазе, сагълам Аджернинъ топуз янагъындан опе,
«Сенинъ бу пак севгинъ олмаса эди, мен яшап олмаз эдим.
Мен сенинъ саде, койлю юрегинъ, чёллерге бенъзер козьлеринънен, саф лакъырдыларынънен месъудым!
Ама сен озюнъ, Аджер, меним иле бахтлы дегильсинъ!»
Аджер тааджиплене, ходжасына элемли козьлеринен бакъа:
«Мен... бахтсызыммы? — айретленип сорай о оджадан.
— Ничюн ойле дейсинъиз?»
«Чюнки меним дурулмаз адетим бар.
О себептен, аятымызда раатлыкъ ёкъ.
Севгимиз акъаретлене, хорлана.
Мен бунъа пек ынджынам.
Мен эсерлер язам, сенинъ индинъде итибарлы олмакъ истейим.
Теэссюф, эписи нафиле заъмет».
«Ёкъ! — дей Аджер, тасалы давушнен.
— Кърым халкъы сизни тезден пек севеджек-саяджакъ!
Ич де унутмайджакъ.
Мен... ве огъулларымыз, омюр билля, сизнен ферахланаджакъмыз!»
«Насыл!
Не вакъыт, севимли Аджер?
Мени кимсе бильмей!
Кимсе танымай!» «Танырлар.
Сабыр этинъиз!
Сиз улу эдип оладжакъсынъыз».
Усеин рефикъасынынъ пейгъамбер сёзлерине къувана, ичтен исе инанмай.
Бир дефа, джума кунюнде, Усеин ятакъ одасында, алчакъ маса башында чокъ саатлер отурып, нелердир язды-чызды...
язды-чызды, озь хызмети иле мешгъуль Аджер, ходжасынынъ тосат-тосат кягъытны асабиетле йыртып, юмарлап, къапу бетке аткъаныны ишитти.
Эмиет бермеди .
Бу биринджи дефа сезильген адисе дегиль.
Уйле авгъан маальде оджа, Аджерни озь одасына чагъырды.
— Санъа озюмнинъ телькъинымны окъуйджагъым...— деди къарысына,— Динъле!
Язмам артыкъ, бездим энди язмадан,
Не язарсам, яздыгъым ерде къалыр.
Бойле эсер язмадан не фаркъ олур —
Гендинъ ичюн къышта мезар къазмадан?
Матбаа ёкъ, табъ идейим дер исем,
Булунса да, окъуян вармы аджеб?
Моллалардыр яныкълара эп себеп,
Кёр олайым, акъларыны ер исем.
Оджа токътады.
Укюм-къарар беклер киби, козьлерини Аджиреге тикледи, сусты.
— Тек шумы? — деп сорады къарысы.
— Ёкъ, сонъу оладжакъ.
Аджире индемей, кери чевирильди, софагъа чыкъып кетти.
— Вакъыты келир... язгъан эсерлеринъизнинъ эписи табъ олуныр! — сеси ашханеден оджагъа зорнен ишитильди.
%
Ойле десе де, Усеин оджа койде гонълю ичюн теселли була бильмеди.
Кендине садыкъ достлары Эмир-Али Къайышев, Менсеит Комюрджи, Сеттар оджа иле алякъасынынъ узюльгенине де чокъ азапланмакъта.
Заманнынъ талабындан узакъта, девлет сиясетинден бихабер гъарип эалининъ козьлерине ышыкъ бермек ичюн гъайрет эттиги алда, Аджы Эрбаин ве Джемалединнинъ озьлери ве моллалар иле бель тутушмакъ оджа ичюн къолай иш дегиль.
Усеин бу чатышмада бир озю.
Фикирдешлери не алда экенлиги маълюм дегиль.
Базылары къапалды, базылары къачты — гизлендилер, эвлери тинтильди.
О себептен, Усеин оджа кенди де ихтият иш корьмекте!
Керчьке барып, вазиетни билип кельмек истей, чареси ёкъ.
Къуйрукъ Менълибей де онынъ пешинден кетеджек, не хызметнен баргъаныны билип, шорбаджыларына бильдиреджек, шорбаджылары да Кефе уезди полис башлыгъына барып, оджанынъ падиша азретлери алейине ишлер иле мешгъуль экенини яраштырып айтаджакълар.
Аджы Эрбаин ве Джемаледин ичюн енъи делиль керек.
Енъи, ачыкъ делиль ки, онынъ эсасында Токътаргъазы апсханеге къапалсын, бу койге бир даа кельмез олсун.
Эр алда, Менълибей акъылдан ве бильгиден зенгин дегиль, оны алдатмакъ мумкюн.
Ве Токътаргъазы оны алдады... бир дефа дегиль, къач дефалар.
Усеин бир вакъытларда Сарайменде ишлеген эди.
Менълибей оны биле.
Андаки оджалар ичтимаий къурум акъкъында озь фикирлерини джемааткъа айткъанлары ёкъ, ама Усеин оджа о фикирлерни биле.
Сараймен оджалары Усеин Шамильни Эмир Али ве Менсеит иле корюштирдилер.
Корюшювде Эмир Али, Усеиннинъ эдебий фаалиетинен меракъланды.
«Моллалар» не алда? — деп сорады ондан.
— Биттими?»
«Битти...— деди Усеин.
— Къоюн джебимде!»
Къонушмада булунгъан муаллимлер муэллифке пьесаны окъумасыны риджа эттилер.
Усеин Шамиль озюне хас артистлик къабилиетинен «Моллалар проекти»ни нефис давуш ве ифаде иле окъуды.
Оджалар дикъкъатле динъледилер.
Динълеген вакъытта муэллифнинъ давушы динълейиджининъ хакъ-халары алтында дефаларджа болюнди.
Бу, пьесадан асыл алгъан теэссуратнынъ нетиджеси эди.
Пьесаны бегендилер.
Эмир Али Къайышев, оджаларнынъ ве койдеки окъумыш генчликнинъ иштираки иле пьесаны сахнагъа къоймагъа къарар берди.
Къайышев озюне Абдулкелям эфенди ролюни алды.
Абибулла акъайны Менсеит Комюрджиге берди.
Дульгеров исе Токътаргъазыгъа тюшти.
Кърым Гъазы мырзаны Ибраим оджа ойнады.
Репетициялар, невбет-невбет, оджаларнынъ эвлеринде олды.
Кимер оджаларгъа бунынъ ичюн вакъыт тапмакъ, узакълардан Сарайменге къатнамакъ къолай дегиль эди.
Кучь олса да, ишни яры ёлда къалдырмадылар.
Темашагъа азырлыкъ башлагъан куньлер ичинде хабер бутюн волостькъа даркъады.
Керчек, койлерде темаша не экенини бильген адам аман-аман ич де олмаса да, темашанынъ озюне адамлар чокъ койлерден кельдилер.
Аджы Эрбаин, Эбу Бекир, Адиль, Джемаледин махсус келип, сейир эттилер.
Темаша оларгъа зевкълы кельди, лякин сахнада Абибулла: «Акъайлар!
Абу сопайы коресинъизми?
Бири сёзюни битирмезден эвель ким де бир шей сёйлерсе, башыны ярарым!» дегенде, чехрелери мос-мор олдылар.
Харджибие байлары роль иле иджраджы арасындаки фаркъны анъламайлар.
Сахнадаки Дульгеровны — Токътаргъазы деп бильдилер, Абибулла акъайны — Менсеит оджа деп къабул эттилер.
Харджибиеге къайтып кельген сонъ, Джемалединнинъ эвинде мешфере къурулды.
Ракъы ичильди, этли пляв ашалды.
Эв саиби кибрит иле сигарыны тутандырды.
Эки-учь дефа ичине чеккен сонъ, аркъасыны диваргъа таяды:
— Эфендилер! — деди Джемаледин, мусафирлерге мураджаат иле.
— Биз Сарайменде не корьдик?
Аллгъа ве падишагъа нефрет корьдик.
Усеин оджа ким?
Мусульманмы?
Ёкъса, кяфирми?
Мен сизден сорайым!
— Усеин оджа — алланынъ лянетинде къалгъан киши,— деди Аджы Эрбаин.
Сары мыйыгъына эки пирнич япышып къалгъан, оларны сезмей, сёзюни девам этти.
— Биз балаларымызны окъутувны онъа ишандыкъ!
— Оджаны махкеме этип, Сибирьге айдамакъ керек! — деди Бакъы.
Адиль итираз этти.
— Адам сен де! — деди о, элини четке сильтеп,— озюне айтайыкъ.
Харджибиеден кетсин… ве бир даа къайтып кельмесин!
Аджы Эрбаин акъаретле кульди.
— Оджанынъ джезасы къолай,— деди о ве къалын козькъапакъларыны котерип, Джамальти байгъа тикленип бакъты,— шериатта гъает уйгъун къаиделер бар.
О къаиделер муджиби иш корермиз.
Не дейсинъиз, Джемальти эфенди.
— Алла азретлери къайдымызны чексин! — деди Джемаледин бей.
Эки къолуны тёпеге котерди.
Азав денъизи еллерининъ увултысы сакинледи.
Ягъмурлар ягъды.
Къарлар ириди.
Чёллер отлар-оленлер иле ешердилер.
Баарь, назлы келин киби, кулюмсиреп кельди ве... энди алель-аджеле кечип кетмек... эбет, кечип-кетмек, яз исе етип кельмек узре.
Чокъ языкъ!
Баарьнинъ, бу аджаип мевсимнинъ, омюри пек къыскъа.
«Налеи Кърым»гъа муэллифнинъ энъ кучьлю эсерлери кирмей къалгъанлар.
«Олар экинджи сеферинде нешир этиледжек...» Китапнынъ ахырында ойле язылгъан.
Худжур шей.
Ничюн гузель эсерлер биринджи китапкъа къоюлмай да, экинджисине къалдырыла?
Усеин Шамиль сонъки йылларда ири эсерлер язды.
Айвасылда бир бучукъ йыл «Саадет адасы» устюнде ишледи.
О вакъытта, битирген куню ойле эеджанлы, ойле шад эди ки, дерслеринден сонъ оджаларны эвге чагъырып, зияфет берди.
Усеин Шамиль озюнинъ эдебий фаалиетинде «Саадет адасы»ны озюнинъ энъ ири эсери эсап этти.
Ондаки персонажлар Дилявер ве Диляра, экиси де Кучюк Ламбатлы олып, диний мектепни быракъып, Русиеге кете...
енъи усул мектебинде окъуп, озьлерининъ коюне къайтып келелер, лякин койде о вакъыт ичинде бир шей денъишкени ёкъ.
Халкъ залым падишадан эп хорлукъ чекмекте.
Ялы Боюндаки зийнетли сарайларда Русие задекянлары дженнет омюри сюрмектелер.
Дилявер ве Диляра Крит адасына кетелер.
Кеткенде Сулейман адлы генч адамны да озьлеринен алалар.
Крит адасында еди йыл таъсиль корип, илимге ве фенге саип олып, догъмуш топракъкъа къайтып келе, енъи аят къуруджылыгъына киришелер.
Ойле аят ки, онда зулумлыкъ истисмар, незакетсизлик не экенини бильмесинлер.
Усеин оджа башкъа эсерлер де язды.
Шимди ойле вакъыт кельди ки, муэллиф эписининъ нешир этильгенини истей.
Лякин, насыл?
Бу иште онъа ким ярдым эте биледжек?
Кене Абдурешид эфендиге юзь сюреджекми?
Бу мумкюн дегиль!
Албуки акъырын-акъырын кунь батты.
Эвнинъ ичи улькюн ренк алды.
Аджире ве балалар, ничюндир, къартларнынъ эвинден аля къайтмайлар.
Оджа миндер устюнде бир озю отурмакъта.
Чыракъны якъмады.
Якъмагъа истемеди.
Улькюн одада сукют отурды... тюшюнди.
Чокъ тюшюнди.
Ниает, нетиджеге кельди.
Талебелер таътильге даркъагъан, кенди де мектепте ишлеринден бираз бошагъан сонъ, Къарасувбазаргъа кетип, эр алда, Абдурешид эфенди иле корюшмек, онынъле акъыл танышмакъ керек деген нетиджеге кельди.
«Къолунда, керчек, китап табъ этюв имкяны ёкъ, лякин о эр вакъыт, эр меселени чезмек ичюн чаре тапмагъа бильген адам.
Бельки манъа бир усул тевсие этер...— деп тюшюнди оджа, озюндже.
— Даа олмаса, Багъчасарайгъа айланырым, Феми эфендинен лакъырды этип бакъарым.
Онынъ аркъасы къалын.
Бельки Санкт-Петербургдаки Ильяс мырза иле анълашыр.
Зарурет олса, озюм Бораганскийнинъ озюне барып-келирим».
Бу тюшюнджелер ичинде оджа, акъырын-акъырын къабургъасы устюне чевирильди, юкълап къалды.
Бир талай вакъыт даа кечти, оджанынъ уйкъусы пекинди, теренлешти... хырылтысы кучьленди.
Бу вакъытта пенджере къакъылды.
Оджа бир шей ишитмеди.
Пенджере текрар... лякин бу сефер кучьлю къакъылды.
Эвнинъ саиби абдырап, башыны котерди, бакъты-бакъты, еринден турмады.
«Къапу ачыкъ... билесинъ де!
Пенджерени къакъкъанынъ не?» деп дарылды оджа.
Кене юкъугъа кетти.
Лякин пенджерени къакъкъан Аджире дегиль эди.
Кучьлю эркек къолу джамны кене тасырдатты.
Усеин Шамиль, ниает, уйкъу бейутлыгъында еринден къалкъып, тышкъа чыкъты.
Эвнинъ огюнде эки атлы араба турмакъта эди.
Къапу ачылгъан сонъ пенджере янындаки къаралты оджагъа якъын кельди.
Он докъуз яшларында, мазаллы яш киши.
— Усеин оджа сиз оласынъызмы? — деп сорады меджъуль ёлджу.
— Мен олам... лякин пенджерени о къадар кучьлю тасырдатмакъ... ничюн керек олды?
Таваннынъ сывавы тёкюльди.
Ёлджу оджанынъ шикяетини динъледи, лякин бир къулагъындан кирди, дигеринден чыкъып кетти.
Онынъ къафасындаки дерт башкъа эди.
Къоюнындан дёрт буклю кягъыт чыкъарып, оджагъа узатты.
Усеин кягъытны алып, эвге кирди, лампадны якъты, кягъытны ачып окъуды.
— «Азизим, Усеин эфенди!
Кедерли мектюбим ичюн джанынъыз агъырмасын.
Мен достунъызнынъ риджасыны эда этмек истедим.
Мезкюр тезкерейи сизге такъдим иден къайыным Эреджепни, узурынъызгъа махсус ёллайым.
Озюм янъчыкъ Къарасувбазардан кельдим.
Анда, о шеэрде, озь кишилеримиз олмагъанындан, дюнь гедже къавеханеде къондым.
Сабалыкъ емектен сонъра, кетип, ишлеримле мешгъуль олайым дие джаддеге чыкъкъан эдим, Базыргян Мамут, ханазбарынынъ саиби, сары ипек костюмли, толу къыяфетли эфенди иле къонушып тургъаныны корип, селям бердим, чюнки Базыргян Мамут иле бираз танышлыгъым вар.
Мамут эфенди мени субетдешине такъдим этти.
Субетдеши къолумны алды, факъат озюнинъ адыны сёйлемеди.
Бельки де сёйлемеге унутты, чюнки кишилернинъ экисининъ де башлары айланыкъ, юреклери яралы эди.
«Бугунь саба миллетимизнинъ севимли эвляды Абдурешид Меъди огълу вефат этти...— деди киши манъа.
Кендини тутып оламады.
Ичин-ичин агълады.
Сёзлерини айтып битирмек ичюн озюнде кучь ёкълугъындан, явлугъынен козьлерини... сильди, яшлар исе тыйылмады, эп акътылар.
Ниает, киши девам этти:
— Риджа этем, бир чарелер тапып, бу хабери Усеин Шамиль эфендининъ шахсен кендине бильдиринъиз!»
Ойле деген сонъра, ел четинде, юксек эмен алтында беклеген файтонгъа минип, Къаравуллар мейданына догъру кетти.
Къайгъысы пек буюк эди.
— Бу адам ким? — деп сорадым Мамут эфендиден.
— Тохтабалы мырзамы?
— Меърумнынъ къайнагъасы Сулейман Али Моллаев...— деп джевап берди Базыргян Мамут.
— Ялварам сизге, Усеин эфендиге мытлакъа хабер этинъиз!
Базыргян Мамут къавеханеге кирди.
Мен Къарасувбазардаки ишлеримден вазгечтим, арабагъа отурып, эвге къайтып кельдим.
Кирлеутте атларны денъиштирдим... арабаны аджеле суретте сизге йибердим.
Ёлгъа чыкъмакъ ичюн сизде маниа олмаса, алель-аджеле арабагъа отурып, Къарасувбазаргъа кельменъизни риджа этем!
Мезкюр тезкерейи сизге такъдим эткен Эреджеп сизни догъру ёл иле къушлукъ маалинедже Сулейман Али эфендининъ эвине кетирир.
Достунъызнынъ вефаты, долайысы иле меним тазиемни къабул этинъиз!
Фикрет Шериф.
Кирлеут.
1912 сенеси, майыс 16».
Оджа мектюпни окъуп битирген сонъ оны панталонынынъ джебине къойды, къойды дегендже, текрар чыкъарып, сатырлар арасында бир шейлер къыдырды.
Афызасы заифласа керек... мектюптеки сёзлернинъ багъыны гъаип этти.
Элини дываргъа узатты, чюйге асылы быджагъыны ве къалпагъыны алып кийди, къапуларны къапатмагъа акъылы етмей, кягъыт узериндеки сёзлернинъ манасыны анълап оламай, арабагъа минди.
Хатип Мамбетнинъ эви янындан кечкенде, арабаны токътатып, Аджире ханымгъа къычырды.
Къарысы къолундаки кучюк Эбабиль иле ёлгъа чыкъты.
— Бекледим... кельмединъ! — деди Усеин оджа къарысына.
— Не?
Эвде фена бир шей олдымы?
— Анам пек алсыз,— деди Аджире ханым.
— Янында олмакъ кереким.
Озюнъиз... къайда кетесинъиз?
— Къарасувгъа чагъырткъанлар, Джиддий меселе олмалы,— оджа мектюптеки сёзлернинъ манасындан аля бихабер эди.
— Джиддий меселе? — Аджиренинъ чехреси алтын зия иле айдынланып кетти.
— Насыл джиддий меселе?
Экинджи китабынъызнынъ неширими?
Эй, аллайым!
Оджа Аджире ханымнынъ суаллерини, хошнутлыкъ нидаларыны ишитти... эмиет бермеди.
Башыны, хашарлы тай киби, ашагъы-юкъары саллады.
Эреджеп тельбевлерни озюне чекип, къамчысыны атларнынъ янбашлары узерине эндирди.
Атлар кийип алдылар... ёлда арабадан тек думан къалды.
Тюрлю миллетлерни темсиль этиджи шеэр эалиси яс багълап, сокъакъларны толдурып, Медиевни къабристангъа озгъаргъан маальде Усеин Шамиль ешиль копчекли, туташ тахта анъгъычлы араба устюнде, атларны чаптырып, шеэрге келип кирди.
Дженазе алайы Урум Мааллеси беттен меркезге догъру арекет этмекте эди.
Оджа ёлнынъ четинде арабаны токътатты.
Сокъакълар, аралыкълар адамларнен къынтавлы.
Аякъ басмагъа ер ёкъ.
Хош къияфетли, авропа кийимли муневер кишилер ипек ве къумашле безели табут ичиндеки Абдурешид Медиевнинъ джеседини омузлары узеринде котерип кельмекте, аркъадан он бинълеп кишилер кедерли чехрелери иле, оларнынъ пешинден арекет этмектелер.
Бир адам табутнынъ четинден янъы тутты дегенде, дигери келип, омузыны табутнынъ астына къоя.
Бир адам келе — дигер адам кете.
Даима денъишип туралар.
Усеин оджа арабадан тюшип, акъынты ичине кирди, о якъкъа тыкъылды — бу якъкъа урунды, буюк мешакъатле табуткъа якъын келип, деръал огдеки къоллукъкъа япышты.
Кимнинъ огюне кирди, ким четке чыкъмагъа меджбур олды?
Оджа корьмеди.
Шимди онынъ козьлерине бир шей корюнмей къулакъларына бир шей ишитильмей.
О бутюнлей феръяд ичинде.
Омузы табут алтында, озю яваш-яваш илери адымлар экен, козьлеринден эп яшлар акъты… акъып, ерге тюшти, тоз-топракъкъа къарышып, кишилернинъ аякълары астындан тапталып кетти.
Оджа къоллукъны йибермей, вира илери джылышты.
Агълавыны-сызлавыны токътатып оламады.
Яныгъы кет-кете о къадар кучьлю джерьян этти ки, агъры та, юрегине уруп, юрюшини чыгъырдан чыкъараяткъаны кенардан сезильди.
Аякъларынынъ арекети денъишти.
Келип, онынъ ерине кирмек ичюн кимседе джесарет тапылмады, чюнки табутнынъ аркъасындан табан-табангъа кельген кишилер Усеин Токътаргъазынынъ кедери не къадар теселлисиз...
оны ятыштырмагъа ынтылувнынъ не къадар файдасыз экенлигини биле эдилер.
Эр алда, Аблямит Шейхзаде бу алгъа башкъа козь иле бакъты.
Нусрет Ильмийнинъ къулагъына нелердир фысылдады.
Нусрет эфенди ихтиятле барып, табут алтына, Усеин оджанынъ огюне сокъулды...
оджалардан кимдир тез-тез Усеинни къолтукълап, четке чекип, артта къалдырды, сонъра экевлешип кенардан яваш-яваш кеттилер.
Халкъ акъынтысы эп кучьленди, эп илери ынтылды.
Джадденинъ бир якъында — къадынлар гимназиясынынъ.
Дигер якъында — эркеклер гимназиясынынъ талебелери озьлерининъ ярашыкълы кийимлеринде саф олып, яс тутып, тертип иле юрьгенлери алда, табутнынъ аркъасында, халкънынъ огюнде, Рушдие шагиртлери булунмакъта эдилер.
Кишилер арекети Сары-Сув копюринедже девам этти.
Бу ерде токътады.
Абдурешид Меъди огълу ешиль юксекликте халкъ мезарлыгъында дефн олунды.
Халкъны парлакъ истикъбальге, юксек гъаелерге етеклеген улу Медиев аяттан кетти.
Сувукъ топракъ багърында къалды.
Адамлар онынъле эбедиен ведалашып, эвлерине къайттылар.
Медиевни севген-сайгъан кишилернинъ къальблериндеки яныкъ ич бир вакъыт сёнмейджек, козьлериндеки аджджы яшлар къурумайджакъ.
Халкъ озюнинъ севимли эвляды Абдурешид Медиевни унутмайджакъ.
Усеин оджа эвге Сулейман Али эфенди иле берабер кельди.
Дуада булунды.
Джан ашы еди.
Меръумнынъ якъын достлары, гедже юкъламайып, сабагъа къадар Медиев акъкъында субет этип чыкътылар.
Уйле авгъан сонъ Усеин Шамиль Медине ханымгъа сагълыкъ-селяметлик тилеп, Сулейман Али эфенди иле сагълыкълашып, Эреджепнинъ арабасында Харджибиеге, эвге, къайтып кельди.
Софа ичинде аякъкъапларыны чыкъарды.
Быджагъыны дивардаки акъбалчыкълы чюйге асты, ичери кирип, миндер узерине ятты.
Аджире ханым ходжасыны зорнен таныды.
Азгъан-тозгъан... козьлери оюлып, кийикленип кеткенлер...
Эки кунь ичинде бу къадар денъишиклик... тасавур этиледжек шей дегиль.
— Сизге не олды оджа? — деди къарысы.
— Ичинъизде джанынъыз ёкъ!
Къазагъа къалдынъызмы?
— Абдурешид... вефат этти,— деди Усеин оджа.
Башкъа бир шей айтмады.
Дёрт кунь эвден чыкъмады.
Ятты-къалкъты, отурды.
Сигар ичти.
Тюшюнди.
Чокъ тюшюнди.
Бешинджи куню койлюлер адындан эки адам кельди.
Помещик Грамматиковгъа къаршы ачылгъан махкеме ишинде оджа халкъ адындан даъваджы олмасыны ялвардылар.
Грамматиков кой топрагъыны акъсыз тутып алгъан, эалини ач къалдыргъан.
Койде Джемалединнинъ, Аджы Эрбаиннинъ зорбалыгъы гуя азлыкъ экен!
Бедбахт койлюлер!
Оджа оларны риджасыны ред этсин?
«Алым пек фена…» десинми?
Чыкъса, юрсе... иш иле мешгъуль олса, бельки юреги чезиледжек!
О Феми эфенди иле корюшювден, Петербурггъа барып-келювден вазгечти.
Бутюн язны махкемеден махкемеге къатнап, давалашып кечирди.
Ишни Керчь махкемеси бакъты, Грамматиковнынъ файдасына чезди.
Оджа меселени Кефе уезд махкемесине берди.
Кефе махкемеси топракъны койлюлерге къайтарып берювден ред этти.
Ниает, ишни округ махкемесине берди, афталап пешинден юрьген сонъ, махкеме топракъ койнинъ эалисине берильсин, деген укюм-къарар чыкъарды.
Оджа укюмни къолгъа алып, Волость махкеме приставы ве джемаат векялети иле берабер чёльге чыкъып, топракъны койлюлерге болип берди.
Бу ишлер эда этильгендже, яз кечип кетти.
Енъи окъув йылы келип етти.
Мектепте дерслер башлады.
Ильки афтанынъ ниаетинде, джума арфесинде, оджа уйле авгъан маальде дерслерден бошады.
Эвге ашыкъув ичюн зарурет сезмегенинден, ёл боюнда тюкян бетке айланды.
Устюнде беяз быджакъ, къара штан.
Ава тунчыкъ, Быджакънен юрьмек кучь, ама оджа джыйнакълы олмакъ, земане тертибине риает этмек керек.
Адет ойле олып кельген.
Оджа насылдыр, эски тюркюни, узакъкъа ишитильмез тарзда, йырлай-йырлай кетти.
«Бу гиден къыз — кимнинъ къызы, фистаны тизден...»
Тюкянгъа тазе мал кельген.
Къаве, шекер, чамашыр сабуны, курьпе... демир сенек, ат такъымы.
Буларнынъ бир къысымы ичериге кирсетильген, дигер къысымы даа тышарыда.
Яш-явкъа малны ичери ташымакъта.
Талипке ярдым этмекте.
Тюкян огюнде адамлар джыйылгъан.
Усеин оджа селям берди, эсли-башлы кишилернен къол тутушып, ал-хатир сорашты.
Незакет къаидеси муджиби зарур деп билинген уфакъ-тюфек лакъырдыдан сонъ, тюкянгъа кирди.
Ичериде козюне илькиде Аджи Эрбаин чалынды, о улькюн кошеде, ерде сыранен тизили хамутларны бирер-бирер элине алып, дикъкъатнен тешкермекте эди.
Эки адым четте Бекир бай ве къайнагъасы Абдулла, диваргъа таялы чувалнынъ агъызыны чезмектелер.
Оджа тек шимди ишнинъ фаркъына барды.
Адамларнынъ тышта, тюкян огюнде беклегенлерининъ себеби шу экен.
«Агъалар малнынъ яхшысыны сайлап алсынлар, къалгъаны джемааткъа олур...»
Тюкян ичинде Усеин оджанынъ селямыны Талип алды.
Башкъа кимсе айланып бакъмады.
«Нишлейик?
Алайыкъмы? — деп сорады Бекир бай Абдулладан.
Озю макаронны сындырды, кесегини чайнап бакъты.
«Тийран къара тарта,— деди Бекир бай ве агъызы ичиндеки хамырны ерге тюкюрди, боюныны бир де къысып алды.
— Алсакъ алайыкъ.
Керчьтеки де шундан арув тувул».
Аджы Эрбаин хамутларны бегендими?
Аладжакъмы... ёкъмы?
Талип ондан назарыны узьмей, беклемекте.
Аджы Эрбаин энди демир сенеклерге кечти... оларны козьден кечирмекте.
Усеин оджагъа хамут керек дегиль.
О атыны арабагъа екмей.
Ер де сюрьмей.
Онъа сенек де зарур дегиль, чюнки ашлыкъ сачмай, арман басмай.
Лякин Аджиренинъ «чамашыр сабуны битти...» дегени хатиринде.
Къарысына, кучюк де олса, эйилик япмакъ арзусы иле, Талипке, дёрт къалып сабун бермесини риджа этти.
Тюкянджы сабунларны кягъыткъа сараяткъанда, оджанынъ козьлерине къамчылар чалынды.
Демир пармакълыкъ пенджере янында, топракъ табанда, хасыр устюнде бир топ къамчы ятмакъта.
Саплары къырмызы, тасмалары къатранлы, узун.
Оларны корьди де, севинчинден эсини гъаип эте язды.
Онъа къамчы керек.
Язнынъ чиллесинде Къарангъыттан къайткъанда, къамчысынынъ сапы сынып кетти.
Тасмасы исе бир йыл эвельси узюльген, бир къарыш къадары салланып тура эди.
Эбет, оджа салмакълы бир къамчы алув ниетинде экени аман-аман бир йыл.
Къыпчакънынъ устюнде эп къамчысыз юре.
О алель-аджеле пенджере бетке догърулды.
Эгильди, къамчылар багъламы ичинден бир къамчы сувурып чыкъарды, онынъ къыскъа къызылчыкъ сапына, юкъарыдан бираз орьмели, ашагъыдан индже тасмасына хайли вакъыт козь этип турды.
Къамчыда илле тапамады.
Лякин Усеин оджа къыбырдавукъ... ичтен араретли, яш адам, къамчыны бир саллап, давушыны ишитмей тура, юреги тынчланып оламайджакъ.
Баба-деделеримизнинъ озьлеринде де ойле адет олып кельген...
Оджа сагъ къолунен къамчынынъ сапындан тутып, тёпеге котерди, аркъагъа кенъ къулач созып, къамчыны бир сильтеди.
Тасмасы ойле кучьлю шувулдады ки, тюкяннынъ ичи сес-садагъа толды.
Къамчынынъ авадаки шувултысы оджанынъ къулагъында Бетховеннинъ экинджи симфониясы киби инъледи.
Давушы ойле хош ишитильди... лякин бу хош аэнк ичинде насылдыр деъшетли, гъайри табий инсан давушы янъгъырагъан киби кельди.
Эбет, тасма авада сызгъыргъан вакъытта инсан садасы да чыкъкъан киби олды.
Албуки, тасманынъ уджу Эмирзакъовнынъ джакъына токъунгъан... шувулты арасында ишитильген вайылты — Аджы Эрбаиннинъ сеси экен.
Бекир ве Абдулла, кийик сестен абдырап, башларыны котерип, бакътылар.
Аджы Эрбаин учь букленген, джакъыны авучлап тургъаныны корип, айретке кельдилер.
Эмирзакъов ничюн айкъырды, аджеба?
Онынъ джакъындаки къан къайдан кельди?
Усеин оджа ич бир шей анълап оламай, тюкянджыгъа чевирильген арада, Аджы Эрбаин къамчылар багъламы арасындан дигер бир къамчыны чыкъарып алды, кериле берип, оджанынъ елькесине эндирди.
Оджагъа эсини топлап, не олып — не кечкенини бильмеге имкян бермеди, текрар яндырды.
«Аджы Эрбаин, сиз акъылдан аздынъызмы? — деп къычырды оджа.
— Бу ахмакълыкъ не себептен?»
Ёкъ...
Аджы Эрбаин токътамады.
Кене къамчысыны котерди.
Усеин оджа вуджуддан юфкъа кельсе де, джысман заиф, рухтан къоркъакъ адамлардан дегиль эди.
Мадам ки, Аджы Эрбаин токъталып, инсан киби анълашмакъ истемей, къамчыны эндире бере, оджа да къамчысыны текрар котерди, яхшы этип, Аджы Эрбаиннинъ юзюне ерлештирди.
Эмирзакь огълу къамчынынъ кучюнден арткъа къакъылып кетти.
Ве эсини топлар-топламаз, оджа кене силиштирди.
Эмирзакъов да урды.
Оджа текрар яндырды.
Башына, елькесине, омузына, не ери расткельсе, о ерине урды.
Аджы Эрбаин да урды.
Шу-ув!
Шу-ув!
Шу-ув!
Тюкяннынъ ичи къамчы шувултысындан инъледи.
«Усеин оджа, вазгечинъиз! — деп къычырды тюкянджы.
— Бунынъ сонъу яхшылыкънен битмез!»
Оджа токътамады.
Онынъ ичинде дагъларда кезиджи кийик махлюкъ уянды.
Къамчысыны онълу-соллу сильтеди.
Талип котекни токътатып оламагъан сонъ, ювурып тышкъа чыкъты.
«Джемаат!
Усеин оджа Аджы Эрбаин эфендини ольдюре ята! — деп къычырды.
— Тез!
Тез!
Ярдым этинъиз!»
Адамлар бир-бирлерине бакъышты, ерлеринден къыбырдамадылар.
«Аджы Эрбаин байнымы? — деп сорады койлюлерден бириси.
— Ким ольдюре ята?»
«Усеин оджа...»
Усеин оджа деген сонъ, адамлар шубэлендилер...
Тюкяннынъ ичине сюрюшип кирдилер, чюнки ири кевдели Эмирзакъов оджаны урып, сакъатлая биледжегинден къоркътылар.
Дёрт мазаллы киши, котеклешиджилернинъ ортасына кирди.
Аджы Эрбаиннинъ къолларындан къапкъач этип, аркъасындан уйтеп, тышкъа алып чыкътылар.
Оны белядан къуртаргъан, кендисине итибар, урьмет косьтерген олып, эвинедже озгъарып кеттилер.
Оджа тюкян ичинде къалды.
Оны къучакълап, курьпе чувалы устюне отурттылар.
Къызаргъан, терге пишкен.
Беяз быджагъынынъ устю къатранлы тасма излеринен чильтерленген.
Юреги богъазына джылышкъан киби, тыйылып-тыйылып нефес алмакъта.
Кимдир кетирип огюне бир фильджан къаве къойды.
Оджа айланып бакъмады, асабиеттен, къоллары къалтырамакъта эди.
Бир талайдан сонъ, Талип башыны о якъкъа, бу якъкъа эгильтип, Бекир байны къыдырды.
Бекир бай тюкян ичинде корюнмеди.
Тышкъа чыкъып бакъты, узакъта, ёл кенарында бир озю турмакъта эди.
Чапып байнынъ янына барды.
«Бекир эфенди! — деди Талип онъа, юмшакъ давушнен.
— Макаронны не япайым?
Эвинъизге йиберейимми?»
«Ёкъ! — деди Бекир бай.
— Макаронынъ да керекмей, озюнъ де!
Тюкянынъ ичине бир даа аягъым басмайджакъ».
«Эфендим, менде къабаат ёкъ.
Бу иш оджа иле...»
Лякин Бекир бай оны динълемеди, ёлнынъ ортасына тюшти, акъырын-акъырын кетти.
О кимнидир беклемекте эди, Талип онъа кедер этти.
Бу эснада тюкян ичинден Усеин оджа чыкъты, беш-алты адам иле берабер эвге догъру джёнеди.
Акъшам Аджы Эрбаин къомшунынъ огълуны йиберип, Менълибейни эвге чагъыртты.
Менълибей, тюкянда олып-кечкен вакъиа мунасебети иле Аджы Эрбаинге озюнинъ теэссуратыны бильдирди.
«Янынъызда озюм олгъан олсам, бойле айдутлыкъкъа ел бермез эдим,— деди о ве лафына джиддиет бермек ичюн иляве этти.
— Э!
Энди ишнинъ илерисини тюшюнмек керек».
Эбет!
Эбет!
Аджы Эрбаин оны махсус илеридеки ишлер ичюн чагъыртты.
— Сен билесинъми, Менълибей?
Усеин башкъа оджаларгъа бенъземей,— деди о хамутчыгъа.
— Бизим этрафтаки койлерде оджалар чокъ, ама олар чулукълар.
Бу бизимки... бу имансыз кучьлю, илекяр.
Къолу пек къатты.
Буны енъмек къолай иш дегиль.
Биз буюк къата яптыкъ.
Усеин оджанынъ ишини та о вакъытта... хатиринъдеми?
Сараймендеки темашадан сонъ, чар-чапик битирмек керек эдик.
Адиль эфендининъ сёзюне кирдик.
Нафиле… белясы боюнымызгъа асылы къалды.
Кеткен сайын юреклеримизни кемирмекте, къафаларымызны дельмекте.
Онынънен исаплашмакъ кеткен сайын къыйынлаша... анълайсынъмы, Менълибей?
— Анълайым, Аджы Эрбаин эфенди!
Ама аджизленмек ичюн себеп ёкъ.
Даа кеч дегиль.
Бир фодулы татнынъ чаресини тапып оламайджакъмызмы?
Эв саиби, килим узеринде къыйшайып тургъан шишеден фильджанларгъа ракъы къойды, экиси фильджанларны юксекке котерип, бир-бирининъкине къатты токъуштырдылар.
Эмирзакъов ракъыны уфакъ ютумларнен, къыйналып ичти.
Менълибей онынъ ичишини аселет сейир этип отурды, Аджы Эрбаин бош къадени ерге къойгъан сонъ, озюнинъкини агъызы ичине бир нефесте атып йиберди.
Эмирзакъов, Менълибейнинъ ракъы ичишини тек шимди эслеп, тааджипленди.
— Оджа кучьлю...— деп текрарлады Эрбаин.
— Мен де заифлардан дегилим.
— Не дейсинъ, Менълибей?
Мен заифларданыммы?
— Сизми?
Аджы Эрбаин эфендими?
О, семиз, къырмызы козьлерини юма берип, джылмайды.
Ойле ки, козьлери текмиль джоюлып кетти, кулькюси биткен сонъ, тем-тегиз бетинде текрар кучюк деликлер пейда олдылар.
Пейда олгъан сонъ, назары шишеге илишти.
Эв саибинден рухсет алмай, къаделерге озю ракъы къойды ве къаделерни токъуштырмайып, экиси де «ниетлерине ирмек ичюн» ичтилер.
Ниетлери не экенини бири-бирине айтмадылар.
Ичтен озьлери бильдилер.
Адет ойле.
Эмирзакъов мусафирнинъ къылыкъларыны биле.
Экинджи къадени ичкен сонъ, онынъле анълашмакъ кучь, о себептен, къафасындаки мийи конделен чевирильмезден ве тили курьмекленмезден эвель, ишни аль этмек керек.
Ойле экен, фикирини ачыкъ ве айдын анълатмагъа ашыкъты.
Ашыкъты, лякин Эмирзакъов лафкъа уста, арзусыны апламадан-сапламадан айта къоймагъа истемеди, ондан да башкъа, меселенинъ акъибети Аджы Эрбаин ичюн насыл акъибет ола биле?
Онынъ энди козю дёнген, озю ифрит кесильген.
— Оджанынъ иши ымпыс-тымпыс битип кетсе, яхшы олур эди,— деди эв саиби.
— Шаматалы олып чыкъаджакъкъа бенъзей.
Синъирлерим заифлагъан.
Тюкянда къызыштым... озюмни тутып оламадым.
Энди исе ишни яры ёлда къалдырмакъ мумкюн дегиль.
Эв саиби эеджанлы, лякин бу эеджанны Менълибей сезгенини истемеди.
Ама Менълибей эписини сезди, айнеджиликке урды, бир шей бильмеген киши олды.
Мешфере узады.
Ниает, танъ алдында бу эки адам арасында сёз кесильди.
Бири — дигерини эльге бермейджеги ичюн тёвбе этти, экиси де къуранны алып опьтилер.
Менълибей озь эвине зияфет азырлайджакъ, гуя, Усеин оджаны Аджы Эрбаин иле барыштырмакъ ичюн экисини эвге давъет этеджек.
Эртеси куню Менълибей оджа иле корюшти.
Юмшакъ давушы иле оджанынъ ве бала-чагъасынынъ ал ве хатирини сорады, бир вакъытларда Менълибейнен бир дам астында омюр сюрип де, сонъки йылларда эвинден оджанынъ аягъы кесильгенине, энъ олмагъанда, кимерде, бойле дерстен къайткъанда, кирип бир фильджан къаве ичип кетмегенине опькеленди.
Менълибей бир талай индемей турды, оджа онынъле сагълыкълашып, эвге кетмеге ниетленгенде, оджаны лафкъа тутты.
Якъында къошу эгери ве къапаралы джюген тапып алгъаныны, сез арасы, къыстырып алды.
— Озюме керек тувул...— деди хамутчы.
— Келишсе, алынъыз, акъчасыны... беклерим.
— Эв-алла, уста! — деди оджа.
— Манъа да зарур дегиль.
Озюмнинъки олып тураджакъ.
Ондан да башкъа... мен къошу чапмайым.
— Оджа сагъ элини кокюси устюне басты, ёлуна девам этмек ичюн кери чевирильди, Менълибей онынъ енъинден чекип, токътатты.
— Керекмесе, алманъыз,— деди Менълибей.
— Мен зорламайым.
Муштери коп.
Мен шай... эски достунъыз экенимни хатиринъизге тюшюрмек истедим.
Бизни унутмакъ керекмей, Усеин муаллим!
— Менълибей тамагъына ярчыкъ санчылгъан киби, богъазыны къырып оксюрди, тамшанды, сонъ деди.
— Биз сизни унутмадыкъ.
«Къашкъырнынъ къафасында хаинлик догъгъангъа бенъзей,— деп тюшюнди Усеин оджа.
— Догъмаса, мени нафиле токътатырмы эди?»
Усеин оджа Менълибейнинъ досту эмиш.
Керчек, оджа Менълибейнинъ эвинде яшады.
Танышы-билиши ёкъ, ябани койде Менълибей оны сыгъындырды.
Ашатты-ичирди... паранен, эльбетте.
— Бу — эйилик.
Оны унутмакъ керекмей.
Ама ишнинъ дигер тарафы да бар.
Оджа, яхут эким, къайсы виляетте олса-олсун, койге кельген вакъытта, бир де-бир адамнынъ эвинде ерлеше.
Бу — эв саибининъ алидженаплыгъы дегиль.
Эвельден олып кельген адет.
Даа догърусы, къанун.
Усеин оджа Менълибейнинъ эвинде яшады, озю де, Менълибейге аз эйилик япмады.
Нетиджеде не олды?
Урядник, пристав кельди, оджаны койден сюрдилер.
Бу, Менълибейнинъ Усеин оджагъа япкъан эйилиги олды.
Оджа ёлнынъ четинде Менълибейнинъ огюнде турып, онынъ майлы, къырмызы чехресине бакъмакъта, козьлерининъ огюнде исе башкъа левха...
Аджире, бала ве озюнинъ Кефе ёлунда, араба устюнде къакъына-силькине кете яткъанлары, аркъадан силялы полис хадимлерининъ джекирювлери джанланмакъта эди.
Бу иш Менълибейнинъ къолунен олгъан эди.
— Аселет эвинъизге бармакъ истедим,— деди Менълибей.
— Бу ерде корюштик.
Ниетим огъурлы экен.
— Мен кимге керек олдым?
— Манъа... бизим аилеге — деди Менълибей.
— Сизни, севимли оджамызны, эски достумызны ярын эвимизде оладжакъ зияфетке давъет этем.
Хамут устасынынъ агъызындан сёзлер ойле тёкюльдилер ки, гуя оларгъа шубэ, яхут иътираз олувы мумкюн дегиль.
%
— Зияфет... не мунасебетнен? — деп сорады оджа.
— Огълунъызны суннет эттиресинъизми?
— Ёкъ.
Иш башкъа.
Эвде Башаулдан мусафир бар.
Сеит-Халиль оджа.
Хатиринъиздеми?
Къарасувбазарда Беледиеде таныш олгъансынъыз?
Сизни корьмек истей.
— Алла разы олсун, Менълибей эфенди! — деди оджа онъа.
Хамутчынынъ озюне де эфенди демек керек олды.
Демесенъ, бар да якъанъны къуртар!
— Ишим гъает чокъ.
Бир ерге чыкъмагъа чарем ёкъ.
Сеит-Халиль оджагъа айтынъыз, озю бизге кельсин!
Оджа ёлнынъ ортасына тюшти, дагълыкъ койлернинъ адамларына хас адетнен, кевдесини азачыкъ огге ве онъ якъкъа эгильте берип, кетти.
Менълибей онынъ аркъасындан бир шейлер айтып, къычырды.
Оджа айланып бакъмады.
Менълибей аваны кесер киби, къолуны терсине сильтеген сонъ, эвине къайтып кельди.
Къасеветтен эзильген вуджудыны миндер узерине, чалкъагъа ташлап, ятты.
О, эльбетте, даа тюшюнеджек-ташынаджакъ, чападжакъ-чапкъалайджакъ, илле усулыны тапып, оджаны эвге кетиреджек.
Эмирзакъов вазифе береджек де, Менълибей эда этип оламайджакъмы?
Бойле ал олгъаны ёкъ!
Менълибей параны авагъа учургъанлардан дегиль.
Оджа буны биле.
Эльверишсиз ишке эки ша бермез.
Эльверишли ишке бергендже биле эзменъни чыкъарыр.
Шимди Сеит-Халиль оджа ичюн бу насыл зияфет?!
Анълашылмагъан шей.
Бу ягъда, шубэсиз, бир къыл бар!
Иш, зан этсем.
Сеит-Халильде дегиль.
Оджа ёлда кетер экен, бойле тюшюнди.
Эвине якъынлагъанда, Къыпчакъны корьди.
Кимдир оны ахырдан чыкъаргъан, эгерлеген.
Эв алдында тургъан сыныкъ, эски арабанынъ арт копчегине багълагъан.
Къыпчакъ оджаны узакътан таныды.
Уфакъ, дюльбер башыны котерип, онъа озь муаббетини изъар этерек хош давушнен кишнеди.
Туягъынен ерни тепмелей башлады.
Усеин онынъ боюнындан къучакълады, озюнинъ янагъыны Къыпчакънынъ янагъына таяп, чокъ вакъыт атны охшап, онынъ иле лакъырды этип, дертлешип турды.
«Юрьмеге сагъындынъмы, достум?
Мен де сагъындым.
Ах, Къыпчакъ!
Ойле сагъындым ки... озюм шимди гъает эфкярлым!
Анълайсынъмы?»
Къыпчакъ оджаны анълады.
Козьлерини эки кере ачып-япты.
Ачып-япкъанда кирпиклери Усеиннинъ бетини сыйпап-сыйпап алдылар.
Оджанынъ козьлеринде яшлар сезильди.
Озюнинъ дердини кимселерге айтып-анълатып оламагъаны алда, Къыпчакъ оны догъру анълагъанына севинип, бошап кетти.
Къолларыны атнынъ боюнындан алды, енъинен козьлерини сильди.
Эвден Сеит-Джелиль чыкъты.
Энъиштесининъ ат иле къонушаяткъаныны корип, кулюмсиреди.
— Къыпчакънынъ джаны сыкъыла,— деди о Усеин оджагъа.
— Ерни тепмелей бере.
Эгерледим...
Сеит-Джелиль яш.
Такъдирнинъ терсликлерине даа расткельгени ёкъ.
Сёзлери табиий ве самимий.
Усеин онынъ гульгюли чехресине бакъты-бакъты, къальбини элем иле къарышыкъ севинч силькитти.
— Бер манъа! — деди о, атны чезеяткъан Сеит-Джелильге.
— Озюм бир айланып келейим.
Джюгеннинъ уджуны атнынъ елькеси устюне атты, эгернинъ ог уркечинден тутты, кевдесини аркъагъа къайырып сычрады, эгернинъ устюне лыкъ этип тюшти.
Джюгенни тартар-тартмаз, ат кийип алды, оджа аякъларыны зенгилерге зорнен кечирип етиштирди.
Къыпчакъ кой четиндеки ёлдан йылдырым киби ялкъылдап кечерек, чёльге чыкъып кетти.
Оджа оны ич бир якъкъа догъуртмады, Къыпчакъ истеген якъына кетти.
Оджа ичюн бунынъ фаркъы ёкъ эди.
Чёльге чыкъкъан сонъ, ат юрюшини явашлатты, адым-адым кетти.
Кунеш батмакъ узьре эди.
Чёльнинъ ниаети атеш ренкли зиялар ичинде балкъылдамакъта.
Экинлер джыйылгъан, отлар-оленлер сараргъан-солгъанлар.
Къаргъалар къычыршып, бир ерден дигер ерге уча-къона... богъдай данелерини чокъчыйлар.
Къыпчакъ башыны тёпеге тиклеп, къуйругъыны онъгъа-солгъа саллап, кете.
О, чёльдеки сербестлигинден мемнюн.
Усеин оджа озюнинъ къальбиндеки кедерлерге токъунмады, оларны къозгъамады, олар хусусында тюшюнмек истемеди.
О бойле япмагъа биле.
Оджа тюркю айтты.
Онынъ тюркюлерини динълемек буюк хошнутлыкъ.
Бу алланынъ чёлю ичинде шимди онынъ тюркюсини ялынъыз Къыпчакъ ишитти, дюльбер башыны котерип, къулакъларыны тим-тик тутып, зевкъланып динъледи.
Оджа ве Къыпчакъ — экиси чёльде бойле кезиндилер.
Кимерде, Къыпчакънынъ сабыры тюкенгенде, чапты.
Кимерде адымлап юрди.
Яваш-яваш къаранлыкъ алтында къала яткъан бу сукют чёллер ичинде Усеин оджанынъ къальбини ким динълеп олур эди?
Динълегенде биле, о исьянджы юрек насыл теселли булур эди?
Сеит-Джелиль бир талай къомшу балаларгъа къошулып, челик ойнады... сонъра къайтып, аран ичинде Къыпчакъ тургъан ердеки тезеклерни куреди, устюне къум кетирип септи, аякъларынен таптады.
Озюндже, буюк иш япкъан олып, эвге кирди, энъиштеси аткъа минип, чёль бетке кеткенини Аджире аптесине айтты.
— Корьдим...— деди Аджире, хошнут алда.
— Пенджере огюнде эдим.
Энъиштенъни ач тут, атсыз олмасын.
Зарары ёкъ.
Кетсин.
Чезильсин.
Тек белягъа къалмасын.
— Насыл белягъа?
— Тюкянда олгъан къамчылашув... не?
Беля дегильми?
— Къамчылашувда энъиштем къабаатлы экен,— Деди Сеит-Джелиль,— кой ичинде ойле лаф кете.
Аджы Эрбаинни башта энъиштем салыштыргьан.
— Салыштырмагъан... тасманынъ уджу къатанен къулагъына тийген.
Истеп япкъаны ёкъ.
— Къатанен тийген... догъру!
Сонъ энъиштем аселетте шыбалагъан.
Байгъа къол котермеге акъкъы ёкъ… дейлер.
— Къол котермеге акъкъы ёкъ?
Неге акъкъы бар? — деп джекирди Аджире, сабыры тюкенип.
— Сени бугунь танымакъ мумкюн дегиль.
Бир шейлер олдымы?
Аджы Эрбаин энъиштенъни къамчынен шыбалай береджек де, энъиштенъ ырджайып турабереджекми?
Сенде акъыл бармы?
Аджире иле Сеит-Джелиль арасында лакъырды алевлене башлагъанда, азбарда ат туягъы давушлары чыкъты.
Даъва кесильди.
Сеит-Джелиль алель-аджеле тышкъа чыкъты.
Бир талайдан сонъ ичери Усеин кирди.
О ёргъун ве шенъ-корюнди.
— Мен пек ачыкътым,— деди оджа, аякъкъапларыны чыкъаргъан сонъ.
— Ат устюнде силькине-силькине, ичим бошап къалды.
— Аш азыр,— деди Аджире ханым.
— Отура, ашайсынъыз, весселям!
Лякин бу маальде чёллерде доланувгъа не аджет эди?
— Ельдегирмен бетке чыкъып келейим... дедим.
Къыпчакъ инатланды, аркъагъа къайтмады.
Башыны алды, чыкъты-кетти.
Экимиз юрдик.
Сонъ къаранлыкъ басты... адаштыкъ.
Адашмадыкъ.
Къыпчакъ мени аселет шашмалатты.
Башкъа ёлнен кеткен.
%
Тышарыда къапу къакъылды.
Оджанынъ лафы болюнди.
Аджире сескенип, еринден турды, аяткъа чыкъты.
Къапуны ачкъанынен, Менълибейнинъ давушы ишитильди.
Оджа айретте къалды.
«Куньдюз корюштик.
Лакъырды эттик.
Бу адамгъа даа не керек олды аджеба?»
— Муаллим эвдеми? — деп сорады мусафир.
Озю тышта, къабурчакъ таш басамакъ устюнде турды.
— Эвде,— деди Аджире.
— Киринъиз!
%
Шимди белягъа бакъ!
Чаре ёкъ.
Турмакъ... кишини къаршылап алмакъ керек.
«Эв саиби мусафирнинъ къулу», мусульманлыкъ бойле деп биле.
Оджа буюк мешакъатнен аякъкъа къалкъты.
Сыныкъ мучелерини топлады, такъыштырды.
Чюнки Къыпчакънынъ аркъасына минип юрьмегени чокъ вакъыт олгъан.
Аткъа я эр кунь минеджексинъ, я да ич де минмейджексинъ.
Эв саиби къапугъа якъынлагъанда, Менълибей софада аякъкъапларыны чыкъармакъта эди.
Онъа ичери кирмесини теклиф этти, озю мусафирден эвель ихтиятле миндер узерине чёкти.
Менълибей, сагъ омузыны дивар ястыкъкъа таяп, юзюни эв саибине чевирди, багъдаш къуруна берип, отурды.
Енъиден ал-хатир сораштылар.
Куньдюз корюшкенде сорашкъанлары эсапкъа кирмей, чюнки эвде эр шей озь тертибинде олмакъ керек.
— Аселет эвинъизге кельдим, Усеин муаллим,— деди Менълибей, бирден ишнинъ озюне кечип,— чюнки... куньдюз сизни ёл ортасында токътатып зияфетке чагъыргъаным ичюн акъаретленген киби корюндинъиз.
Менълибей ялан айтты.
Оджа ёл ичинде озюнинъ зияфетке чагъырылувыны акъарет деп эсап этмеди, озюни акъаретли косьтермеди.
Мусафир буны биле.
Ве иш асыл да акъаретте дегиль.
Куньдюз олгъан корюшювде оджа зияфетке даъветтен ред эткенини Менълибей, шубэсиз, Аджы Эрбаинге етиштирген олмалы.
Эрбаин Менълибейни тызыкътырып йибергенге бенъзей: «Оль!
Къал!
Лякин Усеин муаллимни эвинъе алып кель!»
Эбет!
Ойле деген олса керек.
Юзьсиз Менълибей, шимди оджанынъ эвине сюрип кельди.
— Алла эшкъына! — деди Усеин оджа.
— Эвинъизде отурмакъ, къонушмакъ ичюн вакъытым ёкъ, Менълибей!
Анъладынъызмы?
Ишим чокъ.
Сеит-Халиль къайда?—— деди оджа мусафирге.
— Ничюн озю кельмеди?
— Сеит Халиль келе биле.
Онъа къыйын дегиль.
Кельсе, бутюн кунюнъиз гъаип оладжакъ.
Къайсы эльверишли?
— Мени афу этинъиз,— деди оджа,— лякин эвинъизге бармагъа чарем ёкъ.
— Муаллим! — деди Менълибей, озюнинъ туткъал киби япышакъ давушынен.
— Манъа бакъынъыз!
Эвимде бир бучукъ йыл яшадынъыз.
Сизни огълум киби корьдим.
Севдим.
Шимди эвинъизге биринджи келювим.
Манъа урьметинъиз къалмагъан олса, Сеит Халиль оджанынъ хатирини къыйманъыз!
Бизлер мусульманлармыз.
Алидженаплыкъ ниетинен эвинъе кельген адамнынъ риджасыны ред этмек... бойле ал шериатта корюльгени ёкъ.
Менълибей омузыны дивар ястыкътан къуртарды, дёртаякълап еринден турды.
Эвнинъ ортасына догъру эки адым атып, токъталды.
Эвнинъ саиби сусмакъта эди.
— Манъа бир шей айтаджакъсынъмы, муаллим?
Оджа юткъунды.
Аякълары астындаки орьнекли кийизге козь этип отурды.
— Не вакъыт? — деп сорады оджа, ниает.
Ярын... уйледен сонъ,— деп джевап берди Менълибей.
— Келирсинъизми?
Усеин оджа индемеди.
Мусафирнинъ чехреси денъишти.
Енгиль, девамлы нефес алды.
Хошнут, эеджанлы алда, сагълыкълашып, чыкъты.
Озюне бир фильджан къаве теклиф этильмегенине биле эмиет бермеди.
— Зияфет... оппадакътан бу не? — деп тааджипленди Аджире, мусафир кеткен сонъ.
— Корюле...
Малайгъа бир иш даа буюрылгъан!
Насыл иш экен?
Къайдан билирсинъ?
Усеин къарысынынъ кедерли козьлерине бакъты-бакъты, индемеди.
Аркъасы дивар ястыкъкъа таяныкъ, аякълары килим устюнде огге узаныкъ оджанынъ козь къапакълары акъырын-акъырын юмулды, ниает, уйкъугъа кетти.
Уйкъугъа кетти дегенде, абдырап уянды.
Янында кимсени корьмеди.
Аджире ашханеде Даниял ве Эбабиль къомшу одада.
Усеинде бир шейлер тюшюнмек, бир шейлер япмакъ ичюн меджал ёкъ.
Текрар козьлерини юмды.
Аджире ишини битирген сонъ, ичери кирди.
Ходжасыны бойле ташланыкъ алында корип, оны уянтты.
— Тёшек къойылгъан,— деди о Усеинге.
— Бар, ятынъыз!
Оджа зорнен къалкъты.
Энтир-тентир ятакъ ханеге кирип, тёшек устюне серильди.
Аджире кеч маальде кельди.
Союнып ятты.
Ходжасынынъ козьлери ачыкъ эди.
Къарысы юкълап къалды.
Саба емегинден сонъ Усеин Къыпчакъны чёткиледи.
Туякъларыны ювды.
Эгерледи.
Аджире онынъ тедаригини корип азбаргъа чыкъты.
— Бунъа не дейлер? — Аджире яры джиддиет, яры мыскъылнен сорады.
— Еди йыл джаяв барып — кельген мектебинъизге бугунь аткъа мипип кетмек керек олдымы?
— Къарангъыткъа кетмек истейим,— деди Усеин,— Зубийде къартийнинъ... бичаре къадыннынъ устюндеки зорбалыкъ аля битмей.
Иши махкемеге берильген.
Тюневин адам келип, ялварып кетти.
Ярдым этмек керек.
— Я зияфет? — деп сорады Аджире.
— Менълибейнинъ даъвети?
— Зияфетке бармайджакъ олдым...— деди Усеин оджа.
Аткъа минди.
Ёрттырып кетти.
Къыпчакъ тюз, юмшакъ ёлгъа чыкъкъан сонъ, учты.
Кунеш денъиз узеринде эппи котерильген, зиялары чёллерге сачылгъан маальде, Усеин оджа Къарангъыткъа келип етти.
Зубийде къартийнинъ къапусы килитли эди.
Оны Дорменге алып кеткенлер.
Оджа Дорменге барды.
Къартийни инспектор одасында соравда тапты.
Огълу аскерде хызмет этмеге истемей, гизленген.
Къыдырып тапкъанлар.
Полис меъмургъа келишиксиз сёз айткъан.
Къапагъанлар.
Огълан кене къачкъан.
Энди анасыны алып кельгенлер.
Протокол язылып битсе, къапап къояджакълар.
Оджа муфеттиш иле лакъырды этти.
Кефалет имзасы берип, Зубийдени къуртарды.
Озю Харджибиеге къайтаяткъанда уйле авгъан эди.
Койнинъ дживарына якъынлагъанда астындаки эгер, ничюндир, аркъагъа, джылышкъан киби кельди.
Оджа эмиет бермеди.
Лякин адым-адым юрьген ат кимерде юрюшини явашлаткъаны, атьта токъталмакъ истегени сезильди.
Оджа къолундаки къыскъа чубукънен атынынъ янбашына урып бакъты, юрюши денъишмеди.
«Бу не демек аджеба? — деп тюшюнди оджа.
— Даима чапмакъ, секириклемек арзусы иле яшагъан Къыпчакъкъа шимди бу къайтлыкъ къайдан кельди?
Ёрулдымы?
Ёкъ!
Устюнде тер лекеси ёкъ».
Джюгенинден азачыкъ тартты.
Ат токътады.
Оджа ерге тюшмек ичюн онъ аягъыны зенгиден чыкъарды, атнынъ янбашы устюнден айландырып ерге басаджакъта, эгер къыйышты, ашагъы тайды.
«Иште, меселе насыл!..— деди Усеин оджа, озь-озюне, айретле.
— Айыл тогъанынъ ичинде деп узюльген».
Не япсын?
Атнынъ джюгенинден тутып, эвге кетсинми?
Кетсе... айыл узюк къаладжакъ.
Ярын аткъа минмек керек олмайджакъмы?
Тасма олса, биз олса... оджа эвде озю де къурап, тикип къояр эди.
Лякин эвде тасма, биз ёкъ.
О къабургъагъа саркъыкъ эгерни котерип, атнынъ бели узеринде ерлештирди.
Узюк айылнынъ уджуны зенги ичине къыстырды.
Атнынъ джюгенинден тутып, огге он адым аткъан эди, къулагъына сагъыр давуш ишитильди.
Элесленип башыны котерди, къырмызы, майлы чехрели Менълибей онынъле ян-янаша адымламакъта эди.
Чыбалыкъ тюшюнджелерге далгъан Усеин оджа, хамутчыны танымады.
%
— Усеин муаллим! — деди Менълибей.
— Сизни беклей-беклей юреклеримиз къурып инджерип къалды.
Эгеринъизге не олды?
— Айылы узюльди.
— Юрюнъиз... эвде тикип беририм.
— Менълибей бир элинен атнынъ джюгенинден тутты, дигер элинен оджаны къолтукълады, етеклеп эвге кетирди.
Эви, пахыл киби якъында эди.
Атнынъ агъызлыгъыны алды, озюни араннынъ дирегине багълады.
— Риджа этем, Усеин муаллим!
Эвге буюрынъыз!
Айылны къасевет этменъиз! — Къапуны ачты.
Оджанынъ аркъасындан тутып, незакет ве исрарле ичери кирсетти.
Кишилик ода ичинде софра къойылгъан.
Пиширильген семиз къой эти кесеклери, зейтун, пенир... беяз, ири экмек тилимлери, ракъы.
Эвде кимсе ёкъ.
Орталыкъ чым-чырт.
— Отурынъыз, Усеин муаллим! — деди эв саиби, миндерде ер косьтерип.
— Иште, ястыкъ, таянынъыз!
Оджа отурып, аякъларыны софра астына узатты.
— Мусафиринъиз къайда? — деп сорады эв саибинден.
— Къайда о, менимнен корюшмек истеген Сеит-Халиль?
— Сеит-Халиль, демир сенек къыдырып, тюкянгъа чыкъты.
Тезден келир.
Бу эвге бир тюрлю Сеит-Халиль кельгени ёкъ.
Кельмегенини оджа тюневин сезди, лякин Менълибейнинъ озюнинъ кишилери къайда?
Ничюн корюнмейлер?
Бу насыл муаммалы зияфет?
— Хатидже абланынъ сагълыгъы яхшымы? — деп сорады ондан оджа.
— Озю ничюн корюнмей?
— Хатидже къомшунынъ эвинде.
Эв саибининъ озю софра башына отурмагъа тедарикленгенде, аятнынъ къапусы тарсылдады.
Менълибей мусафирни унутып, софагъа чапты.
«Къарысы кельди, гъалиба! — деп тюшюнди оджа.
— Ёкъса балалардан бирисими?»
Хайли вакъыт кечти.
Сес-солукъ чыкъмады.
Къапу ничюн ачылды, аджеба?
Башкъа бирев кирдими?
Чыкътымы?
Яваштан лакъырды ишитильди.
Ниает, эв саибининъ ачыкъ-айдын давушы кельди.
«Буюрынъыз, Аджы Эрбаин эфенди! — деди о, кишиге.
— Ёкъ!
Чыкъарып отурманъыз!
Килим былашса, сёгеджек адам ёкъ».
«Эмирзакъов?!
Онынъ мында не иши бар?» — Усеин оджа еринден турды, чыкъып кетмек ичюн софагъа догъурылгъанда, огюне Менълибей чыкъып, токътатты.
Аджы Эрбаин ичери тыкъылды.
— Усеин муаллим! — деди эв саиби, эллерини оджанынъ омузлары узерине къоюп.
— Ялварам сизге!
Еринъизге отурынъыз!
Менми? — оджа, Эмирзакъовкъа нефретле козетти.
— Бу иблиснен бир софра башындамы? — Менълибей иле Усеин оджа арасындаки лаф кескинлешмекте олды, Аджы Эрбаин софра башына кечти, индемей отурды.
— Ничюн иблиснен олсун? — деди эв саиби.
— Койнинъ атасы, сиз ве мен, учюмиз, субет этеджекмиз.
— Ёкъ, Менълибей!
Бу мумкюн дегиль!
— Ничюн? — деп сорады Аджы Эрбаин.
Онынъ суса берип, артыкъ сабыры тюкенди.
— Ничюн учюмизге отуршмакъ мумкюн дегиль?
— Зияфетте, адетиндже, достлар отуршалар,— деди оджа.
— Мен достунъыз дегилим... ве зияфетинъизде де булунмакъ истемейим,— о эв саибини четке уйтеп, озю софагъа чыкъмагъа ынтылды.
— Мени бу хошнутлыкътан азат этинъиз!
— Ёкъ, Усеин муаллим!
Мен сизни эвиме чагъырдым... кельдинъиз!
Бир кесек экмегимни агъызынъызгъа алмай, чыкъып кетмек истейсинъиз, бу мусульманджа олып чыкъмаз.
Риджа этем, отурынъыз!
Сизинънен лакъырды этмек истеймиз.
— Лакъырды?
Не хусуста?
Мен беллесем, айтыладжакъ шейлернинъ эписи тюкянда айтылды... ойле дегильми?
Усеин оджа иле Аджы Эрбаин арасында даа насыл суъбет ола биле?
Лякин оджанынъ юрегининъ терен кошесинде, эр алда, меракъ къыбырданды.
«Къамчылавшувдан сонъ… бу адам даа насыл лакъырды этмек истей?» деп тааджипленди.
Къайтып софра башына, Эмирзакъовнынъ къаршысында отурды.
Менълибей софра узериндеки этни ве пенирни уфакъ-уфакъ парчалар этип кести.
Эллерини ягъбезге сюрткен сонъ шишени алып, къолунен тюбюне енгильден тюртти, тапасы атылып кетти.
Юксек фильджанларгъа ракъы къойды.
Бу ишни битирген сонъ, козьлерини Аджы Эрбаинге тиклеп, сусып отурды.
— Сёз эв саибининъ...— деди Аджы Эрбаин.
Озю козьлерини ашагъы эндирди.
Башкъа шей айтмады.
Менълибей фильджаныны къолуна алды.
— Сиз, Усеин муаллим, меним эвиме кельдинъиз,— деди о озюне хас тыныкъ, юмшакъ давушнен.
— Буюк тешеккюр!
Лякин Аджы Эрбаин эфендининъ эвине кельдим деп эсап этмек керексинъиз, чюнки бу зияфет ве сизни бу зияфетке даъветнинъ озю Аджы Эрбаин эфендининъ арзусына бинаэн япылды.
Экинъизнинъ аранъызда мудхиш адисе олып кечти.
Бир якътан тюшюнип бакъсакъ, о иште сизинъ, Усеин муаллим, къабаатынъыз ёкъ.
Ойле олып чыкъа.
Дигер якътан... билесинъизми, Аджы Эрбаин эфенди де къабаатлы дегиль.
Тюкянда мал бакъып тургъан вакъытта шу-ув этип бетине къамчы тюше!
Кимнинъ бетине?
%
Тасавур этесинъизми?
Усеин оджа отургъан еринде къакъынып алды.
— Айса, ким къабаатлы? — деп сорады о, Менълибейден.
— Кимсе де,— эвнинъ саиби, козьлери юмукъ алда кульди.
— Къамчы къабаатлы.
— Эбет!
Къамчы къабаатлы! — деди Эмирзакъов, фильджаныны элине алып.
— Лянет олсун, къамчыгъа.
Онъа ола, къызышып кеттим.
Озюмни басып оламадым.
Сонъундан чокъ пешман олдым.
Валлаи, чокъ кедерлендим.
Тутынъыз, Усеин муллим.
— Аджы Эрбаин къадесини котерди, Усеин оджанынъкине токъуштырмакъ истеди, Усеин оджа токъуштырмады, къадесини элине биле алмады.
— Сизинъ къолунъызда къан лекелери бар,— деди о Аджы Эрбаин эфендиге.
— Мен ойле къолдаки къадеге къадемни токъундырмам.
Эмирзакъовнынъ эли къалтырады, фильджанынынъ ичиндеки ракъы тельгенип, пенир кесеклери узерине тёкюльди.
Эрбаин эфенди сувукъкъанлылыкъны гъаип этмеди.
Учевининъ бу софра башында корюшюви буюк зъамет нетиджесинде ола бильгенини хатирге кетирип, озюни тутты.
— Къан лекелери?
Меним къолумдамы? — деп сорады о.
— Сизинъкинде ёкъмы?
Усеин оджа сусты, Эрбаин эфендининъ суалине джевап бермеди.
Берип оламады.
Эрбаин бир къач дефа козьлерининъ къыйыгъындан онынъ бетине бакъып-бакъып алды.
Сол къашы устюнде узун бичимли яра сиярып тургъаныны корьди.
Къаны энди къуругъан, къатмакъ истеген.
Терен нефес алды.
Къолундаки къадени къайтарып софра узерине къойды.
— Къамчынъ енгиль дегиль эди...— деп ташлады о.
— Джакъымдаки яра якъында тюзеледжекке бенъземей.
Оджа буны анълады.
Сизге тасманынъ уджу токъунгъан,— деди Усеин оджа Эрбаин эфендиге.
— Мен оны аселет япкъаным ёкъ.
Къатанен олды.
Кучюк бир адисе... ондан буюк фаджиа ясадынъыз.
Сизге... къан акъызмакъ керек.
Чюнки омюринъиз къанлы.
Экильген топрагъынъыз, еген емегинъиз къанлы!
Сиз койлюнинъ къаны, тери, козь яшынен яшайсынъыз!
Сизни, Аджы Эрбаин эфенди... ялынъыз сизни дегиль, Джемалединни, Бекирни, эпинъизни гемиге толдурып, Талбузант адасына ёлламакъ керек.
Эв саиби къадесини котерди, Аджы Эрбаин иле токъуштырмагъа ниетленди, лякин козьлеринде серт назарлар сезип, бир озю ичти.
Ичмеди, ченгесини тёпеге котерип, фильджаннынъ ичиндекини агъызы ичине тёке къойды.
Артындан пенир парчасы къапты, сонъра чекменининъ енъинен дудакъларыны сильди.
— Талбузант... о къайда? — деп сорады Менълибей, тааджипленип.
— Ишиткен ерим дегиль.
— Ойле ер бар,— деди Усеин оджа.
— Окьянуста... дюньянынъ та четинде.
Анда адамны къарагъа тюшюрип, къолуна чоюн къазан, тюфек ве бир чымтым да барот берип, ташлап кетелер.
«Озь чаренъни — озюнъ тап,— дейлер онъа.
— Башкъасынынъ кучюне ишанма!»
Адам озюнинъ чаресини озю тапа... яшай.
— Мен де озь чаремни тапарым,— деди Эрбаин, иддетленип.
— Богъдай сачарым.
Айван асрарым.
Адам олмаса, Джемалединнинъ, Бекирнинъ озьлерини ишлетирим.
Эбет!
Олар манъа ишлерлер.
Лякин сенинъ киби ямавлы штан кийип юрьмем.
— Ишлетип оламазсынъыз,— деди оджа.
— О сизге таби ола къоймаз.
Сизлер эпинъиз, башкъа адамнынъ тенинден къаныны эмип алышкъан къасарткъыларсынъыз.
Кевденъизнинъ ярысы къопарылып алынса, ярысы кене инсан тени ичинде къала...
Къанны эммекте девам эте.
Менълибейнинъ такълети ракъыдан къыйыша башлады.
— Лянет! — деп джекирди о.
Чатлакъ-патлакъ олып, аралары къатран толу ири юмругъыны котерип, софра устюне урды.
Сарсынтыдан савутлар секириклеп алдылар.
— Сен Аджы Эрбаин эфендини акъаретлединъ, Бунъа акъкъынъ ёкъ! — Оджанынъ чехреси ап-акъ олды.
Къоркъудан дегиль, ёкъ...
Усеин оджа юфкъа юрекли дегиль.
Булундыгъы муитнинъ къабалыгъындан, бу эки адамнынъ алчакълыгъындан асабийленди.
— Сиз, Менълибей, уфакъ адамсынъыз,— деди Усеин эвнинъ саибине.
— Къолунъыздан кельген иш — хамут тикмек.
Джынс атлар асрагъан адетинъиз де бар.
Койде кимер адамлар сизге, Менълибей эфенди дейлер.
Урьмет этип дегиль, сизден къоркъкъанлары ичюн, чюнки сиз шу адамнынъ...— оджа козьлерининъ арекетинен Эмирзакъовны косьтерди,— шу адамнынъ къуйругъысынъыз.
Койде не ола?
Не къала?
Эписини деръал бу инсан ташламасына етиштиресинъиз!
Онынъ ичюн сизден къоркъалар.
Ама бу ерде манъа пек къычырманъыз!
Сиз мени зияфетке чагъырдынъыз.
Унутманъыз!
Мен аль-азырда мусафирим.
Менълибей ве Аджы Эрбаин, экиси де сусты... оджанынъ сёзлерини динъледилер.
Сукютлик... мусафир ичюн итибарсызлыкъ.
«Сен — бу ерде мусафирсинъ, лякин фукъаресинъ... гъарип муаллимсинъ.
Бизде сенинъ ичюн незакет, алидженаплыкъ ёкъ».
Аджы Эрбаиннинъ козьлери къызарды... къыя-къыя бакътылар.
О эллерини эки якълап килимге тиреди.
Аркъасыны къанъкъайтып, аягъынен къонаны тепти.
Устюндеки савутлар, емеклер этрафкъа сачылып кетти, къона ерге къапакъланды.
Оджа ишлер фена экенини сезди.
Алель-аджеле еринден къалкъып, софагъа чапты.
— Тут о, иманы ёкъны! — деп джекирди Эмирзакъов эв саибине.
— Тез ол!
Менълибей ашыкъмай оджанынъ пешинден чыкъты.
Килитли тыш къапу янында онынъ огюни кестирип, токътатты.
Усеин Менълибейни уйтеди, о дивар бетке къакъынып кетти, мусафир къапуны тепмелеп тургъан арада, арттан Аджы Эрбаин кельди, кольмегининъ енъи ичинден пычагъыны чыкъарып, оджанынъ кокюсине саплады.
Оджа элини юреги узерине къойып, дешетли сада иле къычырды... ерге йыкъылды.
Сылавлы табан устюнде къара ренкли, джыллы къан акъып кетти.
Эмирзакъов диваргъа таялы алында турды-турды, сонъра Менълибейге козь этти.
О, кошеде... юзюни диваргъа чевирген, омузлары сытмалы адамнынъки киби, силькине бермекте эдилер.
Эрбаин авучы ичинде къысылып къалгъан пычакъны софанынъ улькюн кошесине котерип атты, бир талай кечкен сонъ, ерде, оджанынъ агъызындан заиф инъильти чыкъкъаныны ишитти.
Инъильти вакъытында азачыкъ сол аягъы къыбырданды.
Эмирзакъов теляшкъа тюшти.
«Бу къабиле яры джанынен этегинъден тартып, сени йыкътыра биле...» деп тюшюнди озь-озюндже.
Ве къоркъа тюшти.
Этрафына бакъынды, долап устюнде тургъан къантар ташыны алып, оджанынъ башына урды.
Манълай кемиги батып кетти, териси сиярды.
Агъызындан къан кельди.
— Не яптынъыз, Аджы Эрбаин эфенди! — деп къычырды Менълибей, агъламсырап.
— Сиз Усеин муаллимни ольдюрдинъиз!
— Эбет,— деди Эмирзакъов.
Ири кевдесинен Менълибейге чевирильди.
— Ойле яптым.
Хаберинъ олмадымы? — О ашханеге кирди.
Метидеки сув ичинде къолларыны чайкъады, джебинден явлугъыны чыкъарып, сюртти.
— Мен кетемен.
Иш джатышкъандже койде болмам,— деди Менълибейге.
— Киши джиберирим, вазиетни манъа бильдирип турарсынъ,— ве джеседке ишаретле деди: — Буны джыйыштыр.
Аякъ астында джатмасын.
Анъладынъмы, Менъли?
Манъа джерли-джерсиз ырджая берме!
Лякин хамучты шорбаджынынъ огюнде ырджайып алышкъан.
Семиз кучюк козьлерини юма берип джылмайды.
Бир де кевдесини эгильтмек истеди... ама Эрбаин онъа аркъасыны чевиргенини корип, софанынъ арт къапусыны барып ачты.
Эвеля тышкъа озю чыкъты, этрафкъа бакъынды.
Кимсе ёкълугъына эмин олгъан сонъ, башыны къакъытты.
Аджы Эрбаин чыкъты... эвлер аркъасындан, талдаларны якълай берип, кетти, тезден козьден гъаип олды.
Менълибей джеседке токъунмады.
Ёлгъа чапып чыкъты.
«Акъайлар!
Усеин муаллимни отюрдилер!
Эй!
Джемаат!
Мени ишитесинъизми?
Усеин оджаны...»
Кишилер эвлеринден тышкъа чыкъып, сусты... динълендилер.
Менълибейнинъ сёзлерини яхшы анълап оламадылар.
Анълагъанлар исе инанмайып, бир-бирлерининъ козьлерине бакъып, кирпиклерини ойнатып турдылар.
Менълибейден кимсе акъикъатны ишиткени ёкь.
О себептен, де кетеджек олдылар, де кетмейджек... ама урум Василийнинъ ёл бою толпартав кетеяткъаныны корьген сонъ, адамларда шубэ къалмады, эр кес Менълибейнинъ давушына таба ювурды.
Гага-Меджитнинъ огълу Осман араннынъ дирегине багълы Къыпчакънынъ устюндеки эгерни тартып тюшюрди, секирип аркъасына минип, меръумнынъ эвине джёнеди.
Таир оджа, Менълибейнинъ къапусы огюне эки невбетчи киши къойды, ичери кимсени кирсетменъиз деп, тенбиледи, озю бедаркагъа отурып, Дорменге кетти.
Дорменден уезд идарелерине олюм хаберини бильдиреджек.
Коккозьге, оджанынъ догъмушларына, депеша ёллайджакъ.
Аджире ханым ялынаякъ, ялынбаш, сачлары умар-юмар... ювурып кельди.
Бенъзинде ренк, козьлеринде шефаат ёкъ.
— Усеиним къайда? — деп къычырды о, озюнинъкине бенъземеген сеснен.
— Ходжама не яптылар?
Сизлерден сорайым?
Эв огюндеки адамлар арасындан эки къадын чыкъып, Аджиренинъ эки къолтугъындан туттылар.
«Озюнъни бас, тувгъанчыгъым!
Сабыр эт!»
деп ялвардылар онъа... сачакъ тюбюндеки тапчангъа отуртмакъ истедилер.
Отуртып оламадылар.
— Менми? — деп къычырды о кишилерге.
— Мен бу алгъа сабыр этейимми?
— Онынъ синъирлери озь удютлеринден чыкъкъан, озю чылдырыр вазиетке кельген.
Къадынларны эки четке къакъыштырып йиберди.
Къапуны уйтеп ачты.
Босагъадан ичери атлады... аягъы джыллыджа шингенлик ичине басты.
Аджире абдырап, токъталды.
Оданынъ тёрюне кечмеге онъайтлангъанда, инсан кевдесине сюрюнди.
Къадын тентиреди, къальбини дешэтли кучь сыкъты.
Онынъ нефеси тарлашты.
Эсини джоюп, диваргъа урунгъан вакъытта, невбетчилер бед-бахт къадынны тутып, эллери узеринде тышкъа алып чыкътылар.
1913 сенеси сентябрьнинъ он секизинджи куню Харджибие къариесинде иште, бу, таъбирге кельмез фаджиа юзь берди.
Эртеси куню махкеме приставы кельди, Менълибейнен лакъырды этти.
Протокол язды... язгъан сонъ, учь адам имза чекти.
Пристав арабасына отурып къайтты.
Уезд койлеринден ве тюрлю шеэрлерден кельген чокътан-чокъ адамларнынъ ферьяды, фигъаны, гъам-гъусса инъильтилери, ахизарлары алтында, кърым халкъынынъ улу ве севимли эдиби Усеин Шамиль Токътаргъазы огълу Харджибие койининъ мезарлыгъында дефн олунды.
Онынъ севимли рефикъасы Аджире ханым ходжасыз, огъуллары Даниял ве Эбабиль бабасыз къалдылар.
Тасалы хабер эалиге ишитильген сонъ, меръумнынъ рефикъасы Аджире ханымгъа ве Коккозь къариесиндеки Токътаргъазылар аилесине Кърымнынъ ве дигер улькелернинъ зиялыларындан, саде койлюлерден, мухтелиф зенаат саиплеринден адсыз-эсапсыз таъзие мектюплери кельдилер ки, оларда, о мектюплерде, севимли эдип ве муаллимнинъ къатиль элинен вахшийдже ольдирилюви мунасебетиле халкънынъ кедери ве ачувы изъар этильмекте эди.
Усеин Шамильнинъ Коккозьдеки догъмушлары олюм хаберини кеч алдыкълары ве ёл узакълыгъы себебинден дефн мерасимине кечикип кельселер де, Усеиннинъ шеит кеттигине дерин феръяд эттилер.
Меръумнынъ Абибулла агъасынынъ огълу Умэр Малайджы Кефеде адвокат тутты, къатильнинъ шиддетли суретте джезаланылмасыны талап этип, махкеме палатасы реисине арзуал яздыртты.
Харджибиеде матем мунасебетинен зарур адетий ве ресмий ишлер биткен сонъ, оджанынъ аилесини ве бутюн эдебий яратыджылыкъ мирасыны джыйыштырып алып, Коккозьге кетирди.
Умэр чар назаретлерининъ къапуларыны чокъ йыллар къакъты, юксек шахсларгъа мураджаат этти... къайда барса, не япса, эп Аджы Эрбаиннинъ къалын кисесине урунып, четке къакъылды.
Совет акимиети кельди.
Шахсий мулькиет лагъу этильди.
Аджы Эрбаин Эмирзакъ огълу помещик сыфатында Сибирьге сюрьгюнге йиберильди.
Эмирзакъовнынъ къарысынынъ такъдири насыл олды, бизим ичюн белли дегиль.
Огълу ве къызлары аль-азирде сагъ-селямет...
Олар намуслы, алидженап адамлар сыфатында девлет ве джемаат ичюн намуслы хызмет этип кельмектелер, оларнынъ бу вакъиагъа мунасебетлери ёкъ.
Аджире ханым... узун омюр сюрьди.
1952 сенеси алтмыш дёрт яшында Самаркъандда вефат этти.
Даниял институт битирди, заводларда муэндис олып ишледи.
Теэссюф, бир къач йыл эвельси аяттан кетти.
Зевджеси Айшэ ханым, огълу Дерман — экимлик, къызы Буллюр — муаллимлик иле мешгъуллер.
Эдипнинъ гендже огълу Эбабиль, къадыны Уркъие, къызы Долорес ве огълу Бильвер — Самаркъанднынъ сукют аралыкъларынынъ бириндеки эвде, муаббет ве саде омюр кечирмектелер.
Усеин Шамиль акъкъында мезкюр эсерни яза башладыгъымны буюк тильшнасымыз, эдебиятшнасымыз, урьметли Усеин Куркчиге сёйлеген вакътымда о, кендине хас хошнут, дюльбер чехре иле кулюмсиреди.
— Генчлик чагъымда Коккозьде оджалыкъ эткен сенелеримде, Эбабиль меним талебем эди,— деди Усеин Куркчи.
— Элли йыл эвельси...
Эбабиль дерслерге кимерде кумюш саплы таякънен келе тургъан.
Талебелер онынъ таягъы иле пек меракълана ве Эбабильнинъ озюни: «Санъа бу таякъ не керек?
Сен къартсынъмы?» — деп эриштире тургъанлар.
Эбабиль дарылмай эди.
«Бабамнынъ хатиреси»,— деп джевап бере тургъан.
Мен былтыр кузьде Эбабильнинъ эвини зиярет эткенде, ондан кумюш саплы таякънынъ такъдирини сорадым.
Манъа тааджипленип бакъты: «Сиз не айтасынъыз? — деди Эбабиль.
— Дженк.
Тюрлю фелякетлер...
Кумюш саплы таякъ акъкъында тюшюнмеге имкян бармы эди?»
Умэр Малайджы...
хатиринъиздеми?
%
Шу Умэрнинъ озю Усеин оджанынъ эль язмаларыны Коккозьге кетирген сонъ, чокъ йыллар Токътар акъайнынъ эвинде, сандыкъ ичинде туткъан.
Кягъытлар узеринде не язылгъан, кимсе окъуп оламагъан.
Окъуп бакъсалар да, къыймет кесип оламайджакълар.
Биринджи джиан муаребеси бите, мемлекетте Октябрь ипкъилябы ола.
Ватандашлар дженки башлай.
Улькеде аят къарыша.
Кърымдан беязлар кете, Къырмызы орду келе.
Къырмызы орду кете, алманлар келе, алманлар кете Деникин, Врангель сюрип кире.
Койлерде ве дагъларда тюрлю аскерий къалымтылар, айдутлар...
«Курва Мустафалар», Шнайдерлер пейда олалар.
Атан — атанны, тутан — тутанны... къанун, инсаф ёкъ.
Умэрнинъ къальбинде къоркъу асыл ола.
«Бу эльязмалар ичюн бизни де джезалая билирлер!» деп тюшюне.
Усеин эмджесининъ эльязмаларыны кийизге сара, сандыкъкъа къойып, устюнден демир чубукъларнен пеките, геджелейин дагъгъа, Къуш-Къая тюбюндеки къорувгъа алып кете.
Юксек ювез тереги астында терен чукъур къазып, сандыкъны ерге комип къоя.
Ондан сонъра чокъ йыллар кечти.
Сандыкъны орьткен топракъ узерине эсапсыз ягъмурлар ве къарлар ягъды, рузгярлар эсти.
Йылдырым урып, ювез терегини къач еринден сындырды.
Ерни къараджа ве сыгъын туякълары ёгъурды.
Улькеде сыгъынлар ве къараджалар ёкъ олдылар.
Бу ерде юксек отлар осип чыкътылар.
Излер силиндилер.
Мемлекетнинъ озюнде Усеин оджанынъ арз эттиги акимиет къурулды.
Умэр Малайджы сонъундан сандыкъны чокъ йыллар къыдырды...
Тапып оламады.
Тюрлю тедкъикъат экспедициялары кельди, дагъда къорув ичинде тешильмеген ер къалдырмадылар.
Кимсенинъ къазмасы сандыкъкъа илишмеди.
Албуки... сандыкъ анда.
Къуш-Къая янында къорув ичинде топракь астында ята.
% 1976-1978 с.
% Усеин муаллимнинъ сонъки къыргъычы Эбабильнинъ муэллифке итирафы!
% Сиз, мутерем Шамиль агъа, мектюбинъизде, мезкюр икяетинъиз хусусында менде тенкъидий фикирлер олса, оларны язып, сизге бильдирмемни риджа этесинъиз.
% Эсеринъизде бабамны ойле меаретле тасвир эткенсинъиз ки, мен онынъ устюнден ич бир тюрлю ихтар ве тенкъидий фикирлер язып оламадым.
% Мен, эльбетте, ишинъиз ичюн даа да ярдым керек олса, онъа азырым.
% Бабам акъкъындаки эсернинъ бир кошечигинде озюмнинъ исимимни корьмек — меним ичюн юксек шереф олур.
% Ама озюнъизге малюм, мен хызметчи бир адамым.
% Омюримде ич тенкъидий фикирлер язгъаным ёкъ.
% Агъам Даниял сагъ олса, башкъа меселе... о бойле ишлерге уста эди.
% Ондан да гъайры, мен теклифинъизни яхшы анълап оламадым...
% ничюн мен сизге мытлакъа тенкъидий фикирлер язып ёлламакъ кереким?
% Ёкъса, эр окъулгъан эсерде хаталар къыдырмакъ шартмы?
% Я, о хаталар олмасалар!?
% Хошнутлыкъ, мемнюниет иле кифаетленмек мумкюн дегильми?
% Асылында, сизинъ бу эсеринъизни окъувыма рефикъам Урхие себепчи олды.
% Бир кунь акъшам устю къолтугъына мавы ренкли альманахнынъ учь-дёрт саныны къысып кельди.
% «Буларны корьдинъизми?» деди манъа.
% Китапларны миндер устюне ташлады.
% — «Нелерни?» деп сорадым.
% Урхие энди ода ичинде ёкъ эди.
% Бир талай вакъыт кечкен сонъ:
% — «Бизим бабай хусусында... бир шейлер язылгъан!» деп къычырды ашхане ичинден.
% — «Ба-ббам хусусында д-дейсинъми? — севингенимден тутукълана башладым.
% — Не язылгъан?»
% Козьлюгимни такътым, меджмуаларнынъ саифелерини енгильден къарыштырып чыкътым.
% Э!
% Шамиль агъа, бу сизинъ эсеринъиз!
% Мен оны чокътан беклей эдим!
% Бизим эвимизде сизинъ иле бабам акъкъында къонушкъан вакъытларымызда, мен сизге бильгенлеримнинъ эписини сёйледим.
% Сиз мемнюн олып къайттынъыз.
% Сонъундан манъа махсус мектюплер язып, бабамнынъ минек атынынъ ады ве юнюнинъ ренки насыл олгъаныны... ельдегирмен ве джами коюмизнинъ не ерлеринде тургъанларыны сорадынъыз.
% Мен мектюплеринъизге, имал этмей, джеваплар язып йибердим.
% Сизге берген малюматым, язмакъ истеген эсеринъиз ичюн етерлик эди деп оламайым, ама догърулыгъына шубем ёкъ.
% Тасавур этинъиз... аилемиз бабамдан марум къалгъанда мен эки бучукъ яшында экеним.
% Бу чагъдаки баланынъ неден хабери олмакъ мумкюн?
% Къыркъ йыл ичинде бабам хусусында анамдан нелер эшиткен олсам, эписини сизге текрарладым, чюнки бабамны анам къадар мукеммель бильген киши олмады.
% Сизге тариф эткен вакъиаларым къалеминъизден насыл къабилиетте чыкъкъаныны пек корьмек истей эдим, чюнки меним ичюн онынъ эмиети буюк.
% Эсеринъизни эки акъшам, бир де истираат куню окъудым.
% Асылда, яваш окъуйым.
% Эвимиздеки къонушмада сизге сёйлеген фикирлеримни эсер ичинде бирден тапып оламадым.
% Олар, о фикирлер, башкъа менбалардан алгъан малюматларынъызнен къарышып, бир кульче алына кельген, бутюнлей сизинъ ираденъизге таби олгъанлар.
% «Фикирлеримни... тапып оламадым» дедим мен.
% Бунынъле сизге берген малюматым эсерде ёкъ олгъан, яхут бозулып тасвир этильген демек истемедим.
% Икяетинъизни окъугъан вакъытымда меним сизге айткъан фикирлерим не ерде, насыл хызмет эткенлерини дуйдым.
% Амма, урьметли Шамиль агъа, икяетте меним ичюн анълашылмагъан кимер адиселер ёкъ дегиль.
% Сёз келими, уйкен ильмий хадимнинъ изаатына бакъсакъ, «хатират»нынъ саиби ве... тек «хатират»нынъ дегиль, бутюн китапнынъ муэллифи Асан Кара деп тюшюнмек мумкюн.
%(Бу сёзлеримни «тенкъидий фикирлер» беллеменъиз!)
% Эльязманынъ асыл нусхасы тапылгъанда, онынъ ахырында Асан Кара имзасы бар экен.
% Мен чокъ тюшюндим, бу ким ола биле?
% Неает, эсернинъ бир еринде сездим ки, Асан Кара бир вакъытларда бабам иле медреседе окъугъан киши экен.
% Демек, сиз бу эльязманы, меним иле корюшювлеринъизден сонъ таптынъыз!
% Асан Кара бабамнынъ аятыны фена бильмей экен.
% Не къадар яхшы бильсе де, эсер бутюнлей Асан Кара эмегининъ емиши экенлигине шубеленем!
% Чокъ йыллар эвельси, Даниял агъам Керчь маден заводында муэндис олып ишлегенде, бабамызны енъи аят душманлары ольдюргенлери хусусында тасдыкънаме алмакъ ичюн девлет архиви идарелерине къатнагъанда, кимдир бу фаджиалы вакъианы тафсилятлы тасвири барлыгъыны эшиткен, ама тасвиратнынъ озю кимде экенини билип оламагъан эди.
% Сонъундан тасвиратны эвде эпимиз унуттыкъ.
% Ишнинъ устю орьтюли къалды.
% Бир дефа манъа, бабамнынъ сабыкъ досту, къарт муаллим Абдухаир Абдурешид огълу иле корюшмек сыра кельди.
% Лаф — лафтан чыкъты... онъа гуя бабам акъкъында не ердедир язылы «хатират» барлыгъыны айттым.
% Къарт муаллим манъа шойле джевап берди.
% «Мен шуралар акимиетининъ ильки йылларында Кефе уездиндеки Къаз Авул кою мектебинде оджалыкъ эткенде Фикрет Шериф деген адам Усеин Токътаргъазы хусусында хатират язгъан ве эльязмасыны атта бизим мектепнинъ рус тили муаллими Эмир-Али Къаишев дахи корьген деп эшиткен эдим.
% Ама бу хаберни эшиткен вакъытымда Эмир-Али бизим мектепте энди ишлемей эди.
% Хатират язылгъаны догърумы эди, янълышмы, бильмейим.
% «Хатират» бир ерде дердж этильгенми экен?
% Оны тапып, окъумакънынъ имкяны ёкъмы?»
% «Ёкъ, «хатират» ич бир ерде дердж этильмеди, — деди Абдухаир Абдурешид муаллим.
% — О вакъытта эльязма муэллифининъ такъдири белли дегиль эди.
% Бир сой адамлар: «о, йигирминджи йылларнынъ башында Парижге кетти, къайтып кельмеди» дедилер.
% Дигерлери: «хатират»нынъ муэллифи шуралар акимиети огъурындаки дженклерде эляк олды» дие кестирдилер.
%
% Бу вакъиаларны мен, теэссюф, шимди, сизинъ эсеринъизни окъугъан сонъ хатырладым.
% Мен бабам акъкъында бильген шейлеримден бирисини... тек бирисини, лякин муимини сизге сёйлемеге унуткъаным.
% Онынъ ичюн шимди пешманым.
% Анам, хасталанмаздан эвель, манъа Сеит-Нафе Чаланов акъкъында муджизели шейлер айткъан эди.
% Бу адам поручик Фикрет Шериф иле берабер лазаретте яткъан.
% Фикрет Шериф Сеит-Нафеден эппидже яш экен.
% Экисининъ де яралары эт багълагъан сонъ, Фикретни текрар джебеге ёллайлар.
% Унтер офицер Чалановны дженк ичюн энди дегерсиз танып, арбий хызметтен текмиль азат этелер.
% Сеит-Нафе эвге къайткъанда, поручик Фикрет Шериф онъа, къурама аякъкъап йиплеринен багълы бир десте язылы кягъыт бере.
% Экисининъ койлери бири-бирине якъын ве... Сеит-Нафе, поручик Фикрет — Осман бей Шерифнинъ огълу экенини биле.
% «Риджа этем, буны ал! — дей Фикрет унтер офицер Чалановкъа.
% — Мумкюн олса, эвинъизде сакълы тут!
% Бизим эвден кимсеге косьтерме!
% Дженк бир кунь ола, битер.
% Къайтып барсам, озюме берирсинъ!»
% Сеит-Нафе коюне кельген сонъ кягъытлар узериндеки языларны окъуп, таныш ола.
% Къачы боюнда Врангель аскерий кучьлерининъ чокълугъы себебинден, Сеит-Нафе эвде къалмагъа сакъына, эманетни янына алып, Къарасувбазаргъа кете, кягъытларны анда аптесининъ эвинде сакълай.
% Эништеси Абиль дженкте экен.
% Сеит-Нафе саарь алдында турып, дагъгъа кете.
% Ибраим эфендининън татар партизан полкуна къошула.
% Беязларнен уруша.
% Дженктен сонъ Чаланов кокюсинде экинджи къуршун делиги иле лазареттен чыкъып, аптесининъ эвине келе.
% Эльязманы къыдыра, эльязма ёкъ.
% Фикрет Шериф озю къызыл орду якъына кече, Херсон янындаки дженклерде эляк ола.
% Апте ве къардаш эки афта тюшюне, эки афта къасеветленелер.
% Бир кунь Сеит-Нафе азбарда эрик тереги талдасында юкъсырап отургъан маальде эвнинъ ичинден Лютфие аптесининъ кийик давушыны эшитип... абдырап еринден тура.
% Турды дегендже, апте ювурып софагъа чыкъа.
% — Бу, уезд полициясынынъ иши, — дей о къардашына.
% — Эбет!
% О вакъытта... большевикни сакълайсынъыз деп, эвимизни акътар-тёнтер эткен эди.
% Сеит-Нафенинъ аптеси ойле дей.
% Ве сёзлери эсассыз дегиль.
% Сизинъ эсерде бу адисе башкъаджа косьтерильген.
% «Асан Кара саруш татар эскадронлысынен беяз гвардиялы офицер арасындаки атышмада ольди...» деп язасынъыз.
% Сиз язмайсынъыз, Илья Исаакович Шабшал меселени сизге ойле анълата.
% Херсонда эляк олгъан Асан Каранынъ Кефеге келип, экинджи дефа олювини насыл тасавур этмек мумкюн?
%Ондан да башкъа, Шабшалнынъ сёзлерине коре, бабам акъкъындаки эльязманы архивге адвокат Тодор Цанов такъдим эткен.
% Эльязманы Одессадан унтер-офицер Чаланов алып кельген.
% Акимиет алмашувы вакъытында не Сеит-Нафе, не де Асан Кара адвокатнынъ эвинде гизленгенлери ёкъ.
% Ойле экен, Асан Каранынъ эльязмасы Тодор Цановнынъ къолуна насыл келип тюшкен?
% Бунъа пек тааджиплендим.
% Бильмейим, ойле муреккеп багълама бельки эсеринъиз ичюн керек олгъандыр?!
% Мен бабам акъкъында бильген шейлеримни сизге, анамдан эшиткеним киби икяе эттим.
% Икяе эткенде, онынъ акъкъында чокъ шейлер бильгенимден озюм де хошнут къалгъан эдим.
% Албуки меним бильгенлерим пек аз экен.
% Онынъ аяты бу къадар икметли экенини, эсеринъизни окъугъан сонъ анъладым.
# ИБЛИСНИНЪ ЗИЯФЕТИНЕ ДАВЕТ
## КИРИШ СЁЗ
Совет Русиесинде кимсе ярынынынъ не оладжагъыны бильмей, ГПУнынъ элине тюшкенлер исе кери къайтмайлар.
Къызыл полиснинъ лугъатында «къайтмакъ» деген сёз ёкъ.
Меним къайтувым миллионда бир инсангъа насип олгъан муджизедир.
Даа догърусы Алланынъ буюк бир лютфидир.
Йигирми беш йыллыкъ махкюмликни инсан баласы даяна бильмейджек шараитлерде кечирген сонъ, Алланынъ ярдымынен, Ватаныма, эвлятларыма, эшиме, достларыма къавуштым.
Анълатаджакъларым аятымнынъ акъикъий левхаларыдыр.
Бу хатырлавларым сербест дюньянен демир перделер артындаки мемлекетлер арасындаки фаркъны бутюн чыплакълыгъынен козь огюмизде джанландыраджакътыр.
Совет Русиесинде бир инсаннынъ къапатылмасы, сюргюн этильмеси ве атта олюмге махкюм олунмасы ичюн махкеме олунмасы шарт дегиль.
ГПУ укюмнинъ насыл олмасыны истесе, ойле де олур.
Кунь-эвельден сизинъ ичюн насыл джезаны къарарлаштыргъан олса, шу джезаны берир ве бутюн булар гуя къанун муджиби япылыр.
Асылында къанун ГПУнынъ элинде бир оюнджакътыр.
Тар ве къаранлыкъ уджрелер, зинданлар, искенджелер, итираф усуллары, эр шей эр бир шахснынъ озюне коре сечиле.
Махкюмлер чалыштырылгъан лагерьлерни ве уджсуз-буджакъсыз чёллеринен буюк бир сюргюнлер ери олгъан Сибирьни ве демирлерде артындаки алемнинъ сырларыны меним къадар бильген, оларгъа меним къадар якъынлашкъан ве бу джеэннемде къыркъ йыл яшагъан сонъ бир такъдир муджизесинен къуртулгъан адам олмаса керек.
Сербест дюнья мемлекетлеринден турист оларакъ Русиеге кельгенлерге нелер косьтерильгенини билесинъизми?
Москва, Ленинград киби буюк шеэрлердеки музейлерни, театрлерни, санат эсерлерини ве дигерлерини косьтерелер.
Мен бу шеэрлернинъ аркъа сокъакъларында джерьян эткен адиселерни ве булунгъан зинданларны билем.
Иште, коммунист режими бу зинданларда, лагерьлерде ве Сибирьде аятларыны гъайып эткен миллионларнен инсанларнынъ къаны эсабына къурулгъан олып, «дюнья барышыгъы»на телюке этмектедир.
Коммунизмнинъ эрте-кеч дюнья юзюнден силинеджегине инангъан бир инсан оларакъ, бу хатырлавымны шу куреште джанларыны феда эткен адсыз Сербестлик къараманларынынъ азиз рухларына багъышлайым.
Шевкъи Бекторе,
Истанбул, 1960 сенеси.
## КЪЫРЫМ ИЧЮН АРЕКЕТ
Гемининъ артында котерильген ве кет-кете кучюклешип, гъайып олгъан копюклерге бакъып, тюшюнджеге далам.
1918 сенесининъ март айы олса да татлы бир ель эсе ве бу гедже Къара денъиз хош аньлеринден бирини яшай.
Бу гузель авагъа, охшайыджы ве ай ышыкъларынен парылдагъан геджеге бакъмадан, мен озюмни ёргъун ве хаста ис этем.
Шу бир бучукъ ай ичинде эм чокъ сеяат эттим, эм чокъ ёрулдым, эм де олдукъча къоркъунчлы аньлерни яшап кечирдим.
Истанбулнынъ Усере деген еринде булунгъан арбий эсирлернинъ бир къысмыны Тюркиенен Русие арасындаки анълашмада денъиштирмек керек эди.
Бир бучукъ ай эвель денъиштирюв эйетине мен де къошулгъан эдим.
%Бу себептен «Гульджемал» гемисинен Истанбулдан Акъяргъа кельген эдик.
Дженк алында булунгъанымыз ве Къара денъиз сувларынынъ телюкели олгъаны ичюн бир арбий геми бизни озгъармакъта эди.
%Бир къач кунь девам эткен ёлджулыкътан сонъ денъизнен тутуша-тутуша Акъярнынъ къаршысына кельдик.
Кельдик амма, бу сефер де бизлерни лимандан ичери кечирмедилер.
Бизлерни къаршылагъан «Пронзительный» адындаки рус арбий гемисининъ озгъарувында Кефе лиманына къайтып, эсирлерни о ерде теслим этмек керек эдик.
Бу арада Русие инкъилябынынъ бутюн вахшиет ве дешетлерининъ девам эткенини корьдик.
%Къырымда матрослардан инкъилябий комитет тертип этильген, флот офицерлернинъ бир къысмы къуршунгъа тизильген, я да тирилей геми къазанларына ташлангъан.
Бу акъта матрослар гъурурнен айта эдилер.
Базы офицерлер матросларнен анълашып, олюмден къуртулгъан, урбаларындаки офицерлик бельгилерини котерип аткъан ве адий денъизджи олгъанлар.
Бизни къаршылагъан «Пронзительный» арбий гемисининъ капитаны да бутюн рутбелеринден марум этильген, бир матроснынъ эмири ве незарети алтында вазифесини эда этмекте эди.
Вазиет къоркъунчлы эди.
Къырым там манасынен анархия ичинде булунмакъта.
Бир тарафтан къызыл байракълы большевиклер, дигер тарафтан къара байракълы анархистлер мемлекетни къангъа богъмакъта эдилер.
Миллий мустакъиль Къырымнынъ лидери, муфтий Челеби Джихан инкъилябий матрослар тарафындан вахшиане бир шекильде ольдюрильген.
%О вакъытта, арбий министр вазифесинде булунгъан, Джафер Сейдамет Къызылташлы да (Къырымэр) бу джанаварларнынъ элинден къуртулмакъ макъсадынен Кавказгъа кеткен.
Къырым халкъынынъ вазиети гъает агъыр эди.
Учь куньден сонъ бизим вазиетимиз де телюкели олды.
Анархистлер бизге суикъаст азырлагъанларыны бильдик.
Бунынъ узерине кене «Гульджемал» гемисинен арекет этип, Кефеден Истанбулгъа догъру ёл алдыкъ.
Бир муддет сонъ Джафер Сейдамет Истанбулгъа келип чыкъты.
Мында окъугъан къырымлы яшлар «Фааль генчлер» деген бир тешкилят тизген эдилер.
Мен бу тешкилятнынъ баш кятиби оларакъ сайлангъан эдим.
Джафер Сейдамет Истанбулда буюк бир эеджаннен къаршыланды.
Къырым яшлары асырлар девамында рус чызмалары астында инълеген мемлекетлерини, шимди большевик тазйыкъындан къуртармакъ, сонъ тамчы къанлары къалгъандже курешмек ичюн ант эттилер.
Джафер Сейдаметнинъ этрафында топлангъан бу яшлар бир къач куньден сонъ укюмет тарафындан берильген бир къайыкънен ёлгъа чыкътылар.
Иште, бу яшлар арасында, биринджи кетювимде башлагъан мукъаддес ватан ве миллет хызметимни девам эттирмек макъсадынен мен де булунмакъта эдим.
Манъа Къырымда къыскъа бир заман булунмакъ кьысмет олды.
Бу кересинде Къырым миллий маариф идареси тарафындан оджалар азырламакъ (Къырымны оджаларнен темин этмек) макъсадынен Истанбулгъа векиль оларакъ текрар ёлланылдым.
Рузгяр татлы-татлы эсе, бир якътан да индже-индже ягъмур сепелей.
Бутюн вуджудым атеш ичинде янгъан киби, ягъмурнынъ серин сепелеви ошума кете.
Эллиден зияде оджанен Истанбулдан Къырымгъа кетемиз.
Къыскъа бир вакъыттан сонъ Акъяргъа барып чыкъаджагъымызны умют эте ве илериде япаджакъ ишлеримиз акъкъында хаяллана эдик.
Бу сеферки ёлджулыгъымда ялынъыз дегиль эдим.
Эвли олгъаным ичюн апайым да меннен берабер эди.
Эпимиз гъайрет ве къатиетнен толумыз.
Ич биримиз келеджекте бизлерни не беклегенини тасавур биле этип оламай эдик.
## ШАРШУР
Алушта районындаки Къуру Озен коюнинъ халкъы пек факъыр, кери ве мутаасип алында эди.
Мемлекетнинъ дженюбинде олгъан бу кой бутюн Къырымнынъ дюльберлигини темсиль эте бильсе де, эалиси чокъ зор кечине эди.
125 ханелик койде окъумагъа-язмагъа бильгенлер пек аз, атта ёкъ дереджеде эди.
Халкъта эр шейге нисбетен бир первасызлыкъ яшай ки, мени эр шейден зияде раатсызландыргъан ал бу эди.
Ильк ишим бу койде бир мектеп ачып, бу суретле джаилликке къаршы курешни башламакъ олды.
Бойледже, рухларгъа синъип къалгъан лякъайдлыкъны къувмакъ ве миллетчилик фикирлерини ашлап, бильмек ичюн бир меджмуа чыкъармакъны планлаштыра эдим.
Эвель язгъан шиирлеримни эзберледим, айны заманда озюм ичюн де бир ильхам къайнагъы яратам.
Бир тарафтан апайым, дигер тарафтан шиирлерим — меним энъ буюк таянчым эдилер.
## ГИТМЕК ИСТЕРИМ
Гиттим, гидиёрум, гитмек истерим,
Эр тюрк оджагъында тютмек истерим,
Джеддимин гечтиги кениш чёллерде,
Онунъ девесини гютмек истерим.
Бабамдан динъледим, дедем ким эди?
Кимлерле дюшмюш, кимлерле къалкъмышты?
Гечмишин къаранлыкъ улькелеринде
Анги оджакъларда атеш якъмышты?
Къурдугъы оджакълар, яптыгъы юртлар,
Анги бир байгъушлара мескен олмуштыр?
О шаин йигитлер, гурбуз эрлерден
О юртларда шимди кимлер къалмыштыр?
О тютен оджакълар, о ешиль чёллер,
Ничюн тютмез олмуш, ничюн солмуштыр?
Йигитсиз бош къалан гузель юртлара
Нереден гельмиш де байгъуш долмуштыр?
О адсыз-эсапсыз давар сюрюси
Анги джанавара къурбан олмуштыр?
Дедемин куньайлан атлар къоштуран
Мейданлар кимлере мейдан олмуштыр?..
Гиттим, гидиёрум, бакъмакъ истерим,
Сёнен оджакълары якъмакъ истерим.
Гечтигим ерлерде эр йигит ичюн
Шииримден бир челенк япмакъ истерим.
Иште, бу шиирлер яздыгъымдан берли тильден-тильге кечип юре, миллетпервер халкъ бу шиирлеримни гонъюллерине накъль эте.
Лякин бу чалышмалар меним ичюн къолай дегиль эди.
Ишнинъ энъ фена ери шунда ки, бу хусуста манъа ярдым этеджек бир кимсе де ёкъ.
Апайым — дерт ортагъым эди.
Сабагъадже онынънен къонуша, онынъ сёзлеринден юреклене эдим.
Ниает, меджмуаны къолнен язып азырламагъа къарар эттим.
Эр гедже апайымнен берабер сабагъадже чалышып, он нусхада меджмуа азырладыкъ.
Оларны къолайлыкънен койлерге дагъыттыкъ.
Апайымнен берабер меджмуагъа «Шаршур» адыны бердик.
Койнинъ шималинден тюшкен шелляленинъ ады да Шаршур эди ве санки бизим джошкъун дуйгъуларымызны ифаде этерджесине гедже-куньдюз шарылдап тура эди.
Артыкъ ишлеримиз ёлуна минди, кой халкъы бизге, биз оларгъа инандыкъ, бутюн гъайретимизнен чалышып башладыкъ.
Бу арада язгъан янъы шиирлеримни бастырмакъ ичюн апайымны Къуру Озенде къалдырып, озюм Акъмесджитке кельдим.
Шеэр бербат алда эди, мевджют бир матбаа исе бир харабеден фаркъсыз эди.
Истенильген бир шейни тапмакъ къыйын, бир де-бирисини къыдырып тапмакъ исе даа да къыйын.
Ниает, базарда сатыджылыкъ япкъан бир муреттипни таптым.
Тоз, таш ве уфакъ демир парчаларындан ибарет матбаагъа кельгенимизде муреттип шашып къалды.
— Сиз керчектен де бу ерде бир иш корьмек ниетиндесинъизми?
Вазиетнинъ дешетли олувына бакъмадан, кулюмсиредим:
— Бир шей япмакъ лязим экенине инансакъ, чалм шмакъ керекмиз.
О ахыр-сонъу разы олды, чалышып башладыкъ.
Башта этрафны тюзетип, тозлу ве къырыкъ ариф кассаларыны ёлуна къойдыкъ, сонъра арифлерни тизип башладыкъ.
Вельасыл, бири-биримизни тешвикъ этерек ильк китабымны — «Эргенекон»ны мейдангъа кетирдик.
Шеэр ве койлерде юрип, озюм дагъыттым. Бундан сонъ «Аякъдаш», «Аркъадаш», Къырымда большевиклерге къаршы муджехетлернинъ курешини акс эттирген «Чатырдагъын яныкълары» адлы китапларым чыкъты.
## ТОПРАКЪ, ОТЬМЕК, СЕРБЕСТЛИК
Инкъилябдан эвель Русие койлюси топракъсызлыкътан шикяет эте, шеэрли «отьмегим ёкъ, ачым деп сызлай, зиялылар истибдаткъа къаршы курешмеге чалыша эди.
Дёрт йылдан берли дженклешеяткъан ве олюмге таба сюйрекленеяткъан аскерлер энди дженк истемейлер.
Чар Русиесинде койлюлор топракъсыз, факъыр яшайлар. О кениш мемлекетнинъ уджсыз-буджакъсыз зенгин топракълары я падишанынъки, я да юксек мертебели помещиклернинъки.
Койлюлер помещиклернинъ топракъларында кирагъа чалышалар, алгъан берекетлернинъ ондан дёртюни, базы ерлерде ондан алтысыны помещиклерге берелер, къуллар киби чалышалар.
Русие мемлекетининъ кенишлиги, топракъларынынъ зенгинлиги, эалисининъ чокълугъы, девлетининъ буюклиги джеэтинден биринджи ерлерде олса да Авропанынъ дигер мемлекетлеринен тенълештириледжек олса, сиясий, икътисадий, ичтимаий, медений джеэттен чокъ кериде эди.
Русие биринджи джиан дженкинде магълюбиеттен магълюбиетке юварланды.
Мемлекет ач, аскери ёргъун, халкъ эр шейден: падишадан да, помещиклерден де тёнъюльген эди.
1921 сенеси январь айынынъ башларында, Перекоп джебэсинде беязларнен къызыллар арасында шиддетли чарпышмалар башлангъаны акъкъында хабер даркъады.
Бу хабер эшитильгенинен къырымтатарлар арасында буюк раатсызлыкъ догъды.
Дюнья дженкинде Къырым аякълар астында эзиле, дагъыла, бир чокъ дегерликлерини гъайып эте эди.
Олар къызыллардан да, беязлардан да нефретленелер. Беяз русларнынъ бу ерден къачувлары не къадар мемнюнлик берсе, большевиклернинъ келюви де о дереджеде фаджиалы эди.
Дёрт-беш кунь сонъра большевиклернинъ махноджыларнен анълашкъанлары белли олды.
Иште, къызыллар Перекопта Врангель ордусынен дженклешеяткъанда махноджыларнынъ апансыз уджюми Врангель ордусыны перишан эте.
Беязлар чекилип башлайлар, Джанкойде пекинмек истейлер, амма къызыллар ве махноджылар бунъа имкян бермейлер.
Январнынъ он дёртюнде Къырымны большевиклер ишгъаль эткени анълашылды.
Огюндеки эр шейни якъып-йыкъын келеяткъан большевиклерни - Врангель ордусы токътатып оламады.
Даа Джанкой станциясыны терк этмеден къызылларнен махноджылар арасындаки мукъавеле бозула.
Махноджыларнынъ байракълары чекип алынды, аскер къысымлары дагъытылды, итаат этмегенлер шефкъатсызлыкънен къуршунгъа тизильдилер.
Махно Украинагъа къача.
Бу бош бир къачыш эди.
Ленинден ким къачып къуртулгъан ки, о къачып къуртуладжакъ?
Чокъ кечмеден Махноны да тута ве ольдюрелер.
Акъмесджитнинъ башына ана-баба куню кельди.
Татарлар бир чаре этип, джанларыны къуртармакъ ве Акъярда гемиге минмек ичюн юртларыны терк этип башладылар.
Бу къалабалыкълар ичинде бир кунь Джафер Сейдаметни расткетирдим.
О, большевиклер ичюн ёкъ этильмеси керек олгъан телюкели инсан эди.
Къантарлы джаддесинде къонуштыкъ, онъа бу ерлерден кетмек кереклигини айттым.
Джафер Сейдамет далгъын ве шашкъын козьлеринен юзюме бакъты:
— Я сен, Бекторе? — деди.— Сен не япмакъ истейсинъ?
— Менми?
Мен...
Бу аньде ичимде бир шей сызлагъаныны дуйдым.
%Бу Ватан севгисининъ ве курешмек истегининъ агърысы эди:
— Сен бизлерни тюшюнме, — дедим.
— Бу ерде бизим япаджакъ даа чокъ ишлеримиз бар.
Не олса-олсун, большевиклерге къаршы курешеджегим.
Арамызда сукюнет асыл олды.
Къафамда бир бейит доланмакъта.
Меним курешмек къарарымны пекиткен, манъа энъ буюк гъайрет берген бир шиир парчасы...
«Ватаи огърундайым, дёнемем кери,
Сиз меним азмимден устюнмисинъиз?»
Эбет, Ватан огърунда чалыша эдик.
Кери къайтмамагъа, бу давада джаныны биле феда этмеге емин эттик.
Сейдаметке элимни узаттым:
— Ёлунъ ачыкъ олсун.
Экимизнинъ де козьлеримизде махзунлик ифадеси бар эди.
Ах бу акъмагъан козьяшлар.
Инсаннынъ къальбини бир къор киби якъалар.
Барсын, ичимиз янсын, барсын юзюмиз сарарсын, амма Ватан джоюлмасын.
### * * *
Къуру Озенде къалгъан апайымдан ич бир хабер алып оламайым.
Бу ал мени пек кедерлендире.
Зира, большевиклерден эр шейни беклемек мумкюн.
Олар япып оламайджакъ феналыкънынъ озю дюньяда ёкъ.
Апайым ве балаларым не алдалар?
Бир яндан чалыша, бир яндан оларны къасевет этем.
Къоранта къасевети ич бир шейге бенъземей.
Оларны сагъ-селямет корьген сонъ куреш гъайретим даа да артты.
Къырымда большевик мазлюуынынъ даа да шиддетленгенини, бу режимни тиклемек ичюн ич бир шейден чекинильмегенини анълагъан сонъ нчимдеки кпн ве нефрет далгъа-далгъа артты ве бутюн вуджудымны къаврап алды.
Заваллы Къырым.
Масум ве чаресиз инсанлар.
Малларынынъ талангъаны етмеген киби гунасыз халкъ шашыладжакъ бир нефретнен къуршунгъа тизильмекте эди.
Затен болышевиклернинъ сиясети ягъмаджылыкъ ве ёкъ этювден башкъа бир шей дегиль эди.
Шеэрлерде дешетли вазиет укюмсюрьмекте.
Акъмесджитте Пушкин джаддеспнде ерлешкен чека Белла Куннынъ ёлбашчылыгъы алтында Врангель ордусынынъ къалымтыларыны ве ерли халкъны ёкъ этмек ичюн бутюн гъайретлеринен чалышмакъта.
Асув-кесюв, талав-тонав бир афта къадар девам этти,
сонъра орталыкъ бираз ятышкъандай олды, амма бу чокъкъа сюрьмеди. Чека чар ордусына алякъасы олгъанлар учь кунь зарфында келип теслим олмаларыны, теслим олгъанлар афу этиледжегини бильдирди.
Бу илянны эшиткенлер яваш-яваш ортагъа чыкъып башладылар. Керчектен де афу этиледжеклерине ишанып, теслим олдылар. Факъат кеткенлери киби къайтмадылар, къыскъа бир соргъудан сонъ зинданларгъа ташландылар. Бу гунасыз инсанлар гедже ярысында Акъмесджитнинъ догъушында, Алушта —Ялта ёлу боюндаки, Салгъыр озени боюндаки мейва багъчалары ичине алып келине, анда озьлерине къаздырылгъан чукъурлар башында къуршунгъа тизиле, сонъра дигер олюмге махкюм этильгенлерге комдюртелер.
Бир акъшам мезар теналыгъы ичине гъаркъ олгъан бу кимсесиз багъчалар янындан кече эдим.
Сукюнет къоркъунчлы эди.
Асылында гузель Къырым геджеси этрафкъа яйылгъан.
Кокте йылдызлар парылдай.
Талгъын ель юзюме ура, бу мухтешем геджеге бакъып: «Севимли Къырым бу азапларгъа неден ляйыкъ олды экен?» деп тюшюнем.
Къырым башындан чокъ яхшы куньлерин де кечирди. Бойле парлакъ геджелерде эр эв озюне хас нешэ ве раатлыкънен сарыла, инсанларны бахтлы ярынгъа азырлагъан Къырым...
Сен большевик зулумына ляйыкъ дегиль эдинъ.
Бу тюшюнджелернен далгъын кетеркен, бирден о ерде бир кольге корюнди.
Тургъан еримде къатып къалдым.
Сонъра яваш-яваш якъынладым ве онынъ къара урбалы бир къадын экенини анъладым.
Аякъ сеслерини эшиткенинен къадын сескенди, къоркъунен чевирильди.
Ай ышыгъы алтында сылакъ козьлери джам киби парылдайлар.
Ара-сыра элиндеки явлугъынен козьлерини силе, огюндеки обачыкънынъ устюндеки чечеклерни тюзете эди.
Яваш-яваш еринден турды, бир манъа, бир чечек деметине бакъа берди.
Буюк бир къабаат устюнде якъалангъап киби къоркъудан эп титрей эди.
Акъырын давушнен:
— Мераба ханым, — дедим. Джевап бермеген сонъ девам эттим.
— Дуа окъуйсынъызмы?
Ниает титрек ве урькек сес эшитильди:
— Эбет...— бираздан сонъ девам этти.
— Эбет, олюлерни зиярет этмек ичюн кельдим. Оларнынъ рухларына дуа этем.
— Менден къоркъманъыз, ханым.
Мен де сизинъ киби дертли бир инсаным.
Сиз къайданъсынъыз?
— .......
— Бу ерде киминъиз комюльди?
— .......
— Ким олса-олсун, мадам ки, дуа этесинъиз, о алда Алла рамет эйлесин.
Бираз девам эткен сукюнеттен сонъ, обачыкъ башына чёктик.
Къадын бир элинен чечеклерни охшай эм де яваш сеснен лаф эте.
— Украинадан келем, амма, асылында Акъмесджитлим.
Бу ерде эки огълум ве къоджам комювли.
Оларны чека къуршунлады.
Огъулларым Врангель ордусында хызмет эте эдилер, бири офицер, дигери адий аскер эди.
Акъайым да инкъилябдан эвель чар ордусында офицер эди.
Биринджи дюнья дженкинде яралангъан сонъ истифагъа чыкъкъан эди.
Врангель ордусы Къырымны терк эткен сонъ биз мында къалдыкъ, кешки къачкъан олгъайдыкъ.
Сёзлерини битирмеди.
Къычырып-къычырып агъламагъа башлады.
Мен онъа теселли береджек олдым:
— Эки сенеден берли бу ерде сизден башкъа кимсени расткетирмедим, — дедим.
— Эбет, кельмезлер. Эр кес къоркъа.
Мен де эки йылгъадже олюлеримни зиярет этмеге джесаретленмедим.
Энди не япсалар япсынлар, акъайымны ве огъулларымны зиярет этмеге къарар бердим.
Олюлеримиз опонде сонъки борджумызны одемесек олурмы?
Яшлы козьлернни сильди ве яваш давушнен девам этти. — Мени анълагъанынъыз, олюлериме меним киби ичтен итирам эткенинъиз ичюн сагъ олунъыз, огълум.
Бу вакъиадан сонъ да шу къадыннынъ геджелери келип, азиз олюлерининъ башында дуа эткенини корьдим.
Бир кере кене янына бардым, незакетнен селям берип, дуасыны битирмесини беклеп турдым, сонъра:
«Сизни хайырлайым, ханым, олюлеринъизни яд этмек ичюн бу ерге келесинъиз», — деп сёз башладым.
О терен-терен кокюс кечирди.
— Эбет, оларны зиярет этмеге келем, — деди. — Келем амма якъында Украинагъа, Харьковгъа кетеджегим.
Артыкъ аятта ялынъыз къалдым, не ишлейджегимни бильмейим, талийим бойле экен иште...
Юреги яныкъ бу къадыннынъ алына пек кедерлендим.
Онъа ярдым этмек ичюн не япа билирдим?
Къырымда онынъ киби юреги яныкъ бинълердже къадын, эркек, ана ве севгили бар эди. О да буларнынъ бири эди.
Чылдыргъан болыиевиклер тарафындан теселлисиз аджджыларгъа гьаркъ этильген бир ана, бир къадын... Ичим бир кере даа дешетнен сызлады.
«Дертлеримиз бир...
Къырымны къуртармакъ ичюн курешемиз.
Олюлеримиз бу къара топракъта ятар экенлер, эм артта къалгъанларны къуртармакъ, эм де оларнынъ рухларыны котермек ичюн даа чокъчалышмалымыз...» диерек озь-озюме бир кере даа емин эттим.
Сонъра бир эйкель киби тим-тик тургъан къадынгъа элимни узаттым.
— Бельки бир даа корюшмемиз, ханым, — дедим, — талийнинъ не азырлагъаныны бильмек кучь.
Бизим талийлеримиз большевиклернинъ элинде бир оюнджакъ олды.
Амма рухтан тюшмейик, эпимиз бу севимли топракъ ичюн курешейик.
Къадын солгъун юзюни инджи данелери киби суслеген козьяшларыны элинен сильди.
— Танъры сизлерге къувет берсин, — деди. — Биз сизинъ киби инангъан ве бу курешке инамнен берильген адамларгъа ишанамыз.
Оны бир даа расткетирмедим.
Ким бильсин, анги диярларда яныгъыны ятыштырмакъ ичюн чырпынып юредир.
Вазиет кеттикче агъырлашты.
Арбий укюмет адамларнынъ сокъакъкъа чыкъмаларыны биле ясакъ эте.
Дигер тарафтан девлет къуруджылыгъында эксериетнинъ рус олмаювы русларнынъ зытына токъуна.
Бу вакъытта адамларнынъ агъызында бир лаф юре эди. Совет арбий комиссары олгъан Троцкий Варшавада уфакъ бпр тюкяннынъ саиби олгъан бабасына телеграмма ёллай.
«Баба, мен Москвадам.
Ишлерим пек яхшы.
Мен комиссарым.
Кремльде яшайым.
Товарищлерим де бар.
Кель, корерсинъ.»
Троцкийнинъ бабасы телеграмманы алгъан сонъ пек севине ве поезднен Москвагъа келип чыкъа, кельгенинен Москванынъ энъ къалабалыкълы ери олгъан Сухаревский базарына бара.
Бир алыш-веришчининъ базардан башкъа бир ерде булунмайджагъыны тюшюнгени ичюн базарда расткельген адамлардан «Лёвочканынъ тюкяны къаерде?» деп сорай бере.
Кимсе Лёвочканы танымай.
Ниает, бирисине джебиндеки телеграмманы чыкъарып косьтере.
Окъугъанлар онъа Кремльнинъ къаерде олгъаныны анълаталар, чюнки адамлар бу къартнынъ мешур Троцкийнинъ бабасы экенини анълайлар.
Къарт Кремльге бакъып тааджиплене.
Не мухтешем биналар.
Демек, Лёвочка иштирак эткен ширкет бойле муаззам бир шей олмалы.
Ичери киреджекте Троцкийни сорай, онынъ бабасы олгъаныны анълата.
Бу адны эшиткенлер деръал ерлеринден турып, къарткъа ёл берелер.
Троцкийге бабасынынъ кельгенини бильдирелер.
Огълу бабасыны аман янына чагъырта, баба-огъул къучакълашалар, опюшелер, сонъра къонушалар.
Къарт огълунынъ бюросына тааджиплене: масалар, отургъычлар, шкафлар, телефонлар ве иляхри.
Буюк ве йымшакъ креслогъа отургъан огълунынъ салмакълы ишке ортакъ олгъаныны анълай.
Диварда алтын ялдызлы черчивелер ичинде сакъаллы адамларнынъ ресимлери асылгъан, оларнынъ арасында огълунынъ да ресимини корьген сонъ къарт текмиль шашмалай. Къарт этрафны тедкъикъ эткен сонъ огълуна чевириле.
Троцкийнинъ белинде пыштав корип, пек къоркъа, маса устюнде даа бир пыштавны корьген сонъ мийи бузлай.
Демек, онынъ Лёвочкасы чифт-чифт пыштавлар ташымакъ зорунда къалгъан.
Онынъ занынджа огълу буюк трестлернинъ ёлбашчыларындан бири...
Къарт буларны тюнпонгенде Троцкийнинъ одасына бир чокъ адамлар кирип-чыкъалар.
Огълуиынъ къонушмасындан, тавурындан эписининъ буюги олгъаны аиълашыла.
Сырасы иле большевик шефлерннден Каганович, Каменев, Зиновьев, Дзержинскнй огълунынъ одасына кирип-чыкъалар.
Эр кересинде баба: «Бу да бизимкилерденми?, деп сорай.
Огълунынъ: «Бизимкилерден» деген джевабыиы эшитии пек мемнюн ола.
Амма тазбаш бириси киргенде огълу еринден атылып тура, онъа итирамнен ер косьтере, о адам да чокъ назланмадан косьтерильген креслогъа къуруна.
Тазбаш чыкъып кеткен сонъ къарт «Бу да бизденми?» деп сорай.
— Аман баба, я ваш къонуш, — дей огълу теляшнен. — Бу бизге товариш, амма кендиси бизимкилерден дегиль, — дей.
Къарт ачувлана: «Мадам ки, бизимкилерден дегиль, не ичюн оны аранъызда тутасынъыз?
Къувынъ кетсин!» дей.
Къартнынъ сеси юксельген сонъ Троцкий эгилип, бабасынынъ къулагъына шойле дей:
«Яваш ол, дедим баба, о Ленинград ве ширкетнинъ патенти онынъ адындадыр.
Анъладынъмы?».
Троцкийнинъ бабасы анъладымы-анъламадымы, бильмейим, амма бу вакъиадан сонъ «Патент кимнинъ адына» ибареси рус миллетининъ тилинде узун муддет яшады ве дегерини гъайып этмеден яшайджакътыр даа...
## НЕ ИЧЮН КУРЕШТИК?
Русиеде эр кунь бинълернен адамларнынъ ачлыкътан ольген вакъты.
Большевик зулумына къаршы курешмекнинъ озю азлыкъ эткендай бир де ачлыкъны енъмек керек.
Инсан огълу Ватаны ичюн эр шейге къатланыр, амма ачлыкъ пек фаджиалы эди.
Сокъакълар ишсиз ве хырсыз адамларнен толу.
Бу арада мен де ишсиз эдим.
Кечинмек ичюн эвдеки шейлерни сатмагъа меджбур олдым.
Амма эр шей битмекте эди.
Бу арада Туркменистаннынъ Къаракъум чёллеринде 26 Баку комиссары ольдюрильгени акъкъында хабер кельди.
Шу ишни меньшевиклер япкъанлар.
Бу вакъиадан сонъ большевиклернен меньшевиклернинъ арасындаки зыддиет даа къызгъынлашты.
Ленин халкъкъа топракъ, сербестлик ишандырып иш башына кече, амма ишандыргъан шейлерининъ бирисини япмай.
Халкъ алдангъаныны анълагъанда Лениннинъ тоталитар режими энди тикленген эди.
Пролетар диктатурасы байрагъына ишанып алдангъан миллионларнен адамлар къырылды, тюрьмелерге къапатылды.
Бир заман отьмек ве топракъ ишандырылгъан койлюлер меджбурен колхозларгъа кирсетиле, эр шейден марум этиле, эки юз миллионлы Русие ойле бир чыкъмазгъа кире ки, артыкъ не огге кетмекнинъ, не де арткъа къайтмакънынъ чареси къалмай.
Рус миллетининъ агъызында тек бир джумле долаша: «Биз не ичюн курештик ве не ичюн курешмектемиз?».
Ишсизлик ве парасызлыкътан не япаджагъымны бильмейим.
Бу фена вазиетке бакъмадан, ичимдеки куреш къарары эксильмеди, аксине, артты.
Бу вакъытта Тотайкойде ачылгъан оджалар техникумына талим-тербие мудири ве тюрк тили оджасы оларакъ тайинлендим.
Кене чалышмакъ имкяны булунгъанындан пек мемнюн эдим.
Янъы бир зевкънен ишке кириштим.
Вазиет баягъы яхшылашты.
Атта 1922 сенеси къырымтатар тилининъ сарфыны, 1924 сенеси тюркче алфавит китабыны азырлап нешир эттирдим.
Бу арада большевиклернинъ тазйыкъы эп артты, зиялыларнынъ арекет этмеси къыйынлашты.
Зира, большевиклер эр шейден эвель ярынки оджаларны эльге кечирмек, оларны коммунист идеологиясынынъ таркъатыджыларына чевирмек истегенлери ичюн фаалиет меркези оларакъ бизим техникумны сечкенлер.
Бойле шараитте илим ичюн, халкънынъ келеджеги ичюн курешмек агъыр эди.
Бундан бир талайы чалышмакъ ичюн башкъа бир ерге кетмек керек олды.
Ниает, бир къараргъа келип, Дагъыстангъа кетмеге арекет эттик.
Арамызда Сарбонна университетини битирген Эдем Февзи аркъадаш да бар, эпимиз еди киши эдик.
Мен Темирханшурадаки педагогика техникумында тильден дерс береджегим.
Янъы ишиме авес ве иман иле кириштим.
Айры-айры къавимлерге менсюп мусульман балаларына тюрк тилини огретмек инсангъа эминлик дуйгъусыны бере.
1924 сенеси Бакуда топлангъан тюркшынаслар къурултайында Дагъыстан делегаты оларакъ иштирак эттим.
Къурултай Советлер Бирлигининъ тюркий тилли джумхуриетлерининъ латин элифбесине кечювини азырлав гъаеси алтында топланды.
Мен де латин элифбенинъ къабулы иле багълы бир грамматика ве элифбенинъ азырланмасы теклифине араретле къошулдым.
Факъат бу къурумнынъ бир кунь ола коммунистлер тарафындан бозуладжагъына да ишана эдим.
Руслар, эльбетте, буюк бир кутьленинъ уянмасыны ве бир тильде къонушмасыны, бири-бирине багъланмасыны арзу этмейджеклер.
Тюшюнджелеримни азачыкъ делегат аркъадашларыма анълаттым.
Баку къурултайы бизим ичюн зафер дениле биледжек бир нетидженен битти, амма, арадан бираз вакъыт кечкен сонъ Кремль бу заферни янъы къарарнен балталады.
% Дагъыстанда чешит тюрк къавимлерининъ муштерек тили оларакъ къабул олунгъан тильде къонушылмайджакъ ве окъутылмайджакъ, эр къавим озь тилинде язаджакъ ве къонушаджакъ.
Бу къарар къаршысында не япаджагъымны тюшюндим.
Бундан сонъ Дагъыстанда къалувымдан не файда?
Бутюн гъайретим бошкъа кетти.
Туркменистаннынъ маариф комитетинде аркъадашларым мени севинчнен къаршыладылар.
Баку къурултайында танышкъаным озьбекистанлы ве туркменистанлы делегатлар мени араларында корьмек истегенлерини о вакъытта айткъан эдилер.
Ашхабад педагогика техникумында окъув ишлери мудири ве тюрк тили оджасы оларакъ чалышып башладым.
## ЁКЪ ОЛСУН НАМУС
Ишим яхшы кете эди.
Къарачай-Черкес халкъ маарифинден бир теклиф кельди.
Педагогика ве тюрк тилинден бир-эки дерс бермемни истейлер.
Теклифни мемнюнликнен къабул эттим, апайым ве балаларымны яныма алып ёлгъа чыкътым.
Оджа аркъадашларымдан Эдем Февзи (Козьайдын) де бизге къошулды.
Агъыр ёлджулыкътан сонъ Къарачай-Черкесиянынъ баш шеэри Батталпашинскийге келип чыкътыкъ.
Кубань озени боюнда олгъан Батталпашинский (Баттал Паша, тюрк пашаларындан экен) гузель бир шеэр эди.
Бизим кельгенимизге мында къувандылар.
Биз кечирген бир къач дерс пек яхшы фикир догъурды, оларгъа юксек къыймет кесильди.
Къырымгъа къайтыркен, ичимдеки раатсызлыкъ кене уянды.
Генчликни ор саада тербие этмек, оларгъа догъру ёлны косьтермек бизим боюн-борджумыз эди.
Бизим киби сайыджа аз олгъан ве юксек гъаенен ашлангъан оджаларнынъ огюнде чокъ месулиетли вазифе тургъаныны анълайым.
%Мен буларны треннинъ сарсынтылары алтында тюшюнем, озюмни янымдакилерден айры бир дюньяда ис этер эдим.
%Трен Ростов-Дон шеэрине келип чыкъкъандже мен япыладжакъ ишлер ве Къырымнынъ келеджеги акъкъында тюшюнджелерге далгъаным, бир сарсынты мени тюшюнджелеримден айындырды.
Бу ерде секиз саат къаладжагъымыз белли олгъан сонъ шеэрни сейир этмек истедик.
Орталыкъ хырсызлар не чешит доландырыджыларнен толу эди.
Сейирни невбетнен япаджакъ олдыкъ.
Башта Эдем Февзи кетти, бизлер балаларнен шейлеримизнинъ янында къалдыкъ.
О бир сааттан сонъ кельди, мен кеттим.
Шеэрни экиге айыргъан буюк джадде бою кеттим.
Сокъакъта трамвайдан гъайры эр шей бар.
Тюкянларда фиятлар къарардан зияде юксек эди.
Кетер экеним, джадденинъ юкъары тарафында бир шамата къопты, бир топ адам багъыра-чагъыра бу якъкъа чапып кельмекте эди.
Олар якъынджа кельген сонъ, эки генчни къувалап келеяткъанлары анълашылды.
Генчлернинъ бири къыз, дигери огълан — экиси де анадан догъма чыр-чыплакъ эдилер.
Олар бири-бирилерининъ эллерини тутып, къоркъунен къачмакъталар.
Олар янымдан кечер экенлер, кокюслерине такъкъан къырмызы басма узерине беяз арифлернен «Долой стыд» деп язылгъаныны корьдим.
Демек, «ёкъ олсун намус».
Чыплакъ яшлар бир эв ичине кирип сакъландылар.
Эвнинъ янындаки багъырышувлар ве куфюрлерден мейдангъа кельген бир увулты инсанны сагъыр этеджек дереджеде эди.
Мен булунгъан еримден яваш-яваш узакълаштым ве пек догъру япкъаным, чюнкн бираздан сонъ форма кийген адамлар о ерни сарып башладылар.
Булар чекистлер, къызыл орду аскерлери, комсомоллар эдилер.
Бирден къуршун сеслери эшитильди, адамлар тараф-тараф олдылар, яралангъанлар ерге серильдилер.
Мен озюм тургъан ерни терк эттим, чапа-чапа станциягъа келип еттим.
Укюмет насыл шараитте насыл арекет этмек кереклигини биле.
Акъмесджитке кельген сонъ мында вазиетнинъ даа фена олгъаныны анъладыкъ.
Акъмесджитнинъ аман-аман бутюн эалисини мусульман тюркий халкълар тешкиль эте эдилер.
%Мусульманлар исе бойле намуссызлыкъны ич бир вакъыт япып оламазлар.
Шеэрнинъ эр тарафында халкъ телюке алында.
Совет укюмети бу ерде озь зулумыны даа зияде кечире, Акъмесджиттеки бутюн мусульманларны къуршунгъа тиздире биле.
Коммунистлернинъ бутюн шеэрлерде къургъан тертиплери ичтимаий ахлякъкъа къаршы, Коммунист ахлякъы адыны ташыгъан бир ахлякъсызлыкъ эди.
Коклерге котерилип макъталгъан шаир В. Маяковский бу джемиетнинъ лидерлеринден бири эди.
Шаир Маяковский Назим Хикметнинъ устазы эди.
Маяковский Москвада отельнинъ пенджересинден озюни ташлап ольдюрди.
%Оны унуттылар, сонъра бир даа хатырлады ве юксельттилер.
Комсомол шаири Есенин де Ленинграддаки Астория отелининъ учюнджи къатындан озюни ашагъы ташлады ве ольди.
«Огонёк» меджмуасында хызмет эткен Зоя адлы къыз озь-озюни ольдюрюв зынджырындаки алкъалардан бирини тешкиль этти.
Бойле вакъиалар саймакънен битмез.
Намус олмагъан ерде видждан, адалет ола бильмез.
## ИЛЕРИ СЮРЬМЕК
1920—1927 сенелери Туркменистаннынъ бутюн койлеринде ана тилинде башлангъыч мектеплер тешкиль этмеге къарар бериле, лякин бу мектеплерни оджаларнен темин этюв меселеси мушкюль эди.
Меселени чезмек ичюн койлерде он секиз яшындан юкъары олгъан генчлер курсларгъа джельп этиле ве элифбени огренип етиштирмеден мектеплерге тайин этилелер.
Бир муддет сонъра бу эр шейден хаберсиз оджаларны яз татилинде кене курсларгъа топлайлар.
Янъы азырлангъан оджаларнынъ бильги севиеси шашыладжакъ дереджеде зайыф эди.
Бу да етмеген киби укюметнинъ къарарынен мектепнинъ биринджи сыныф талебелери экинджи сыныфкъа, экинджи сыныфтакилер учюнджиге кечирильген, сонъки сыныфта окъумакъ керек олгъанларгъа мектепни битиргени акъкъында шеадетнаме берильди, вакътындан эвель къопарылгъан чий мейва киби олар юксек окъувларгъа ве академияларгъа толдурылды.
Бу усулгъа Совет Русиесинде «выдвижение» (илери сюрьмек) дениле эди.
Бу нени темин эте, файдасы неден ибарет?
Бу тез суретли усулнынъ бутюн сааларгъа тедбикъ этилюви нетиджесинде аз вакъыт ичинде эр ер талебелерге, оджаларгъа, ассистентлерге, академиклерге, профессор ве алимлерге толып къалды.
Булар Сибирь орманларында етишкен бир неви мантарларгъа бенъзей эдилер.
Ана тиллеринде язылгъан не фен, не эдебият ве не де илим китаплары бар, оларнынъ исе, затен, бойле шейлерге ихтияджы да ёкъ киби эди.
Бешинджи сыныфтан юкъарысында русча язылгъан китаплардан дерс кечелер.
Рус тили, туркмен тили киби ресмий тиль, тюрк тили совет топракъларында ресмен ясакъ олунды.
Тюркчилик фикрини ортагъа ташламакъ гъает телюкели, бутюн окъувларгъа рус профессорлары ве алимлери тайин этилелер.
Буларнынъ чокъу «выдвиженец» фикри эсасында тайинлене.
Эписи большевиклерге садакъатыны исбат эткен кимселер.
Асылында рус олмагъан бир халкъ кутьлеси арасында япылгъан акъым рус акъымы эди.
Бу акъымгъа къаршы кетмек истегенлерге я миллетчи, я тюркчи, я да халкъ душманы тамгъасы басыла.
ГПУ тазйыкъыны эп арттыра ве энъ уфакъ адисени джинает санып, чешит чарелер коре.
Партия мектеби оджаларындан бирининъ инглиз басмасындан тикильген кольмек кийип келюви талебелерде шубе догъура, меселе джиддийлеше, ишке деръал ГПУ къарыша, сыкъынтыларгъа даяналмагъан оджа иштен бошамагъа меджбур ола.
Меним акъкъымда да «алтын юзюкли оджа» деген сёзлерни эшиттим.
Бу киби сёзлер ГПУ-нынъ къулагъына тез барып еткенини бильгеним ичюн, дюньянынъ эр еринден адет олгъан ве алидженап мана ташыгъан нишан юзюгини пармагъымдан чыкъармакъ зорунда къалдым.
Мусульманларда адет олгъан суннет большевиклер ичюн къоркъунчлы бир джинает эди.
## ЧОКЪ АДЖДЖЫ ВЕ ЭКШИ ЕМЕКЛЕР
Лениннинъ инкъиляпчы Р. Каплан тарафындан атылгъаны ве яралангъаны акъкъындаки хабер халкъны севиндирди.
Бутюн миллет Лениннинъ джаныны бир ань олса да, эвель алмасыны истеп Танърыгъа дуа эте.
Ленин къуршун ярасындан текмиль къуртулып оламай ве бойледже даа чокъ къан акъызмакъ зевкъындан марум къала.
Ленин ольгенден сонъ, онынъ олюми акъкъында чешит эмиш-демишлер даркъалды: оны зеэрли окънен аткъан, онынъ коммунист ёлдашлары зеэрлегенлер ве иляхре.
Лякин энди меселе Лениннинъ ерине ким оладжагъында эди.
Халкъ арасында юрьген фикирлерге коре, бу Троцкий ола биле.
Чюнки Троцкий «къанлы ватандаш деври» деп адландырылгъан арбий коммуннзм деврининъ энъ мешур къараманларындан эди.
Къылычынен пролетар диктатурасыны къорчалагъанларнынъ энъ бириджиси о эди.
Троцкий ве Зиновьевнинъ айткъанларына коре, Ленин олюминден эвель: «Меним ериме укюметбашы оларакъ Рыковны кечиринъиз.
Сталинни узакълаштырынъыз.
Буны япмакъны кечиктирменъиз, акис алда о эпинъизге чокъ экши ве чокъ аджджы емеклер едиреджектир..», — деп васиет эткен экен.
Бунынъ не дереджеде керчек олгъаны белли дегиль.
Лениннинъ олюминден сонъ аз бир вакъыт Халкъ комиссарлары реиси оларакъ Рыков сайлана.
Сталинни партияда баш кятип оларакъ пеките, кучь топлай, партияны девлеттен, укюметтен юксек къоя ве нетиджеде укюметни де, девлетни де озь элине ала.
Энди коммунист партиясы эр шейден устюн эди, партиянынъ да устюнде исе Сталин деген бир шахс булуна.
Тедбирли ве айнеджи Троцкий Къызыл орду комиссарлыгъы вазифесинден бошатылгъан сонъ Сталиннинъ даа нелер япа биледжегини анълап, дженюбий Америкагъа кете, факъат коммунист балтасы о ерге де барып ете ве оны ольдюре.
Сталин чекинеджек киби бир ракъиб къалмай, о сакъынмайып озь фаалиетини башлай...
## СИБИРЬ ЧИБАНЫ
Бутюн мемлекетте телюкелик, раатсызлыкъ укюм сюре.
Эр кес раатсыз, эр кеснинъ юрегини насылдыр кедерлер, шубелер тельчелейлер.
Бу шубе къоранталаргъа сокъулып кирди, апайнен акъай, бабанен эвлят арасында кечти, аилелер бозулып башладылар.
Раатсызлыкъ ели эп шиддетлене.
Бир кунь оджалар одасында бир оджанынъ чокъ перишан алда отургъаныны корьдим, озю имтиан кягъытларыны къарыштыра, хаялы исе башкъа ерлерде эди.
— Достум, сенинъ бир дердинъ бармы? — деп сорадым.
Санки бу сёзюмни беклер киби, кягъытларны маса устюне ташлады, артына ясланды ве аджыныкълы давушнен:
— Пешиме тюштилер, Бекторе, — деди.
Бир шей сёйлемедим, затен, бунынъ ичюн не сёйлемек мумкюн?
Амма къонушам, бир шейлер айтмакъ керек.
— Эминсинъми?
Не вакъыттан берли такъип этилесинъ?
— Эльбетте эминим, — деди. — Учь куньден берли пешимделер.
Не ичюн такъип этелер, менден не истейлер?
Сёйле Бекторе, илим адамы олмакътан гъайры не сучум бар меним? — сеси юксельди. — Истегенлери киби талебе етиштирмейимми?
Даа не япайым?
Тюркчи олгъаным ичюн мен къабаатлы дегилим, бойле къабаат олмай, мен оны бир заман танымам.
— Сакин ол, достум, — дедим. — Къычырма, бирев эшитмесин.
— Сен акълысынъ, Бекторе, сакът олмакъ керек.
Меним кимсем ёкъ, сенинъ киби бир достум да олмаса, не ишлерим.
Къардашымны Сибирьге сюргюн эттилер.
Онынъ ич бир сучу, ич бир гунасы ёкъ эди.
Не себептен бойле яптылар?
Бир илим адамы олгъаны ичюнми?
Бельки де энди ольгендир.
% Меним де сонъум эйи дегиль.
Ичимден дуям.
Бир кунь мектепке кельгенде достумнынъ хаста олгъаныны сёйледилер.
Барып ал-хатыр сорамакъ лязим, амма къоркъам, онынъ хасталыгъы пек къоркъунчлы хасталыкъ — ГПУ пешине тюшкен.
Эр алда бармагъа къарар бердим.
Мени шашкъын бир къыяфетнен къаршылады, сагълыгъы бир ёрукъ олса да озю афакъанлы, лафымыз къавушмай.
Илим акъкъында лакъырды этип башлагъанда къапы ачылып, ичери гузель бир рус къадыны кирди.
Гурь сия сачлары омузларына тёкюле эди.
Озю чокъ гузель, факъат бакъышлары сувукъ эди.
Йигирми беш яшында олгъан бу къадын гъает сербест къонуша, аркъадашымнен аралары якъын корюне, бизге чай къайнатмакъ ичюн ашханеге кеткен арада суаль назарынен достума бакътым.
— Эмшере, — деди. — Зорнен мусаллат эттилер башыма.
Эбет, ГПУ-нынъ япып оламайджакъ иши ёкъ эди.
Чайны ичер-ичмез къалкътым.
Достум мени къапыгъадже озгъармакъ макъсадынен артымдан келе эди, бир арада къулагъыма эгилерек:
— Бу бир джасустыр, — деп фысылдады. — Дикъкъатлы ол.
Бильсенъ, не къадар къоркъам.
Арадан айлар кечкенине бакъмадан, аркъадашым, мектепке къайтмады.
Бир кунь мектепке кельгенимнен, аркъадашлар мени бир кенаргъа чекип, бу туркмен алимининъ агъыр хаста экенини сёйледилер.
Онынъ энъ якъын досту мен олгъанымны биле эдилер ки, буны манъа айтмаларында бир мана бар эди.
«Бар, барып, оны биз ичюн де зиярет эт», — дедилер.
Кеттим, аркъадашым керчектен де агъыр хаста эди, тосат-тосат агъызындан къан акъа.
Мени корьгенинен сёнюк козьлери парылдады.
Араретле элимни сыкъты, козьяшлары чыбырды.
Атеш киби янгъан эллерини авучларым ичинде тутып, теселли бермеге тырыштым.
Башыны ястыкъ узеринде сагъгъа-солгъа саллады:
— Бу ишнинъ сонъунда къуртулыш ёкъ, — умютсиз козьлерини юмды, сонъра, — сибирская язва, — деди. — Сибирь чибаны...
Анълайсынъмы?
Зеэрлендим.
Бу къадыннынъ элинен зеэрледилер мени.
Яваш-яваш дуйдурмадан яптылар.
Анълайым.
Бу адам ГПУ-нынъ къурбанларындан бири эди, онынъ режиминде не илим адамынынъ, не де башкъа меслек саибининъ дегери бар эди.
Учь куньден сонъ аркъадашымыз кечинди.
Диний адетлер ясакъ этильген олса да, кучюк бир мерасимнен комдик.
Заваллы достум, кучь-гъайрети джошкъан.
Буюк ишлерге икътидары олгъан вакъытта эбедиетке кетти.
Бельки арагъан раатлыгъыны анда булур.
## ОГЪУЛ БАБАСЫ ИЧЮН МЕСУЛЬ ДЕГИЛЬ
Кучюктен буюккедже эр кес незарет алтында.
Большевиклер бу ишни о къадар илерилеттилер ки, система алына кетирдилер.
Анкета денильген бир усул тедбикъ этильмеге башланды.
Бир кунь акъшам эвге келип, ярынки дерслерге азырлана эдим.
О акъшам кичик огълумнынъ урькек бир алы бар эди.
О балалар багъчасына къатнай эди.
Тена бир вакъыт тапып, бала яваштан манъа якълашты ве къулагъыма:
— Баба, бугунь балалар багъчасында манъа анкета толдурттылар, — деди.
Сонъра даа яваш бир сеснен: «Ананъ, бабанъ Аллагъа ишаналармы?», дедилер.
Ишанмайлар, дедим.
Яхшы айткъаныммы, баба?
Аркъадашларым Коля ве Таня да ойле сёйледилер.
Не джевап береджегимни шашырдым.
Беш яшындаки баладан бойле сорала билирми?
Бу насыл видждан.
Эгер «эбет, ишаналар» деген олса, озю бильмеден бизим ичюн фена бир акъибет азырлайджакъ эди.
Коммунист режими динни-иманны бойле этип йыкъа.
Бу тазйыкъ адамларны ялан айтмагъа меджбур эте.
Орталыкъта демократия ёкъ, террор исе эп къуветлене.
Огълум о кичик къафасынен эпимизни къуртаргъан.
Кулюмсирейджек олып тырыштым:
— Эбет, огълум, догъру айткъансынъ.
Шай амма сен Аллагъа ишанасынъмы?
— Табий, инанам, баба.
— Аферин, огълум.
Бала сёйлегенлеринден ве меним айткъанларымдан мемнюн олып, ойнамагъа башлады.
Оюнджакъларынынъ янына кельген сонъ бир ань эвельси лафлар къафасындан силинди.
Мен исе эп тюшюнем, чюнки балаларымнынъ Танърыгъа инангъанларыны, динлерине багълы къалмаларыны истейим, коммунистлернинъ бунъа насыл мани ола биледжеклерини анъламагъа тырышам.
Ана-баба ве эвлят мунасебетлерини зайыфлатмакъ, къоранта мунасебетлерини перишан этмек истеген большевиклерге коре Танърыгъа ишанмакъ буюк джинает эди, чюнки олар Алланы ве динни бир тамам инкяр этелер.
Алланы инкяр этюв фикрининъ байракъдары Ленин эди.
«Дин теселли бериджи бир афьёндыр.
Инсанларны Алла яратмады.
Инсанлар Алланы яраттылар» деп, маневий ишанчларны ёкъ этмек гъаесини кутти.
«Хусусий мулькчиликке базангъан дин, девлет ве укюмет зорбалыкътыр.
Бу зорбалыкъны биз иджат этмедик.
Зенгинлер сыныфы тюшюнип чыкъарды.
%Пролетар сыныфыны къул киби истисмар эте бильмек ичюн динни тюшюнип тапкъанлар, Алланы тюшюнип чыкъаргъанлар, пейгъамберлер, укюмдарлар, ханлар, бейлер озь менфаатларына коре аиле, мулькиет, ватан, видждан, инсан, инсаниетлик киби гъаелерни тюшюнип чыкъара, халкъны къандыра, бойледже, эллериндеки икътидарны муафаза этелер.
Биз зорбалыкънен иш корьмеймиз ве зорбалыкъ истемеймиз.
Итираф этемиз ки, шимди совет девлети де бир девлет олгъаны ичюн шубесиз зорбалыкътыр.
Лякин совет девлети шимдилик зарур мувакъкъат бир девлеттир.
О тарихта ве ер юзюнде екяне пролетар девлетидир.
Онынъ этрафы капитализм девлетлеринен сарылы.
Олардан къорунмакъ ичюн девлетке ве ордугъа мухтаджмыз.
Ер юзюнде сыныфсыз коммунист девлети къурулгъан сонъ дженнетке ихтиядж къалмайджакъ ве дюнья дженнетке дёнеджек, ондан сонъ пролетар сыныфы сербестликте ве ферахта яшайджакъ.
Факъат шимди бир чокъ зорлукъларгъа, кучьлюклерге ве марумиетлерге къатланмалы».
Ленин ве дигер большевик лидерлери бунынъ киби манасыз, мантыкъсыз, дадсыз нуткълар, гъаелерни ортагъа ташлайлар.
«Огъул баба ичюн месуль дегильдир» шиарыны ортагъа чыкъардылар.
Лениннинъ ортагъа аткъан ве сонъра бутюн коммунистлер бирдемликнен къолтуткъан фикирлер булар эди.
Бунъа бакъмадан, инсаннынъ шахсиетини тайин этмек ичюн къулланылгъан анкеталарда энъ муим ери шахыснынъ сой ве несилине аит суаллер эди.
ГПУ анкета вастасынен эксери алларда истегенлери малюматларны ала биле эдилер.
## ФИТНЕ
1930 сенеси.
Туркменистаннынъ бутюн койлеринде тоталитар режимге къаршы аякъкъа тургъан халкъ Ирангъа, Афгъаныстангъа, я да Къаракъум чёллерине къача, малларыны, джанларыны большевиклерден къуртармагъа тырыша эди.
Большевиклернинъ кулакларны сыныф оларакъ битирюв акъкъындаки къарары укюмге кирип башлады.
Бу къарар эсасында кулакларнынъ маллары мусадере этиле, озьлери юртларындан сюргюн олуна, къуршунгъа тизилелер.
Девлетнинъ зорнен къабул эттирмек истеген бу колхозлардан къачкъан намуслы, ватанпервер ве чалышкъыр инсанларгъа басмачы тамгъасы басыла.
Олар колхозларны талавда, санайыда хиянетликлер япувда, коммунист ве комсомолларны ольдюрювде ве даа бир чокъ ишлерде къабаатланалар.
Джинаетлернинъ эписи девлет тарафындан тешкилятландырыла.
Бойле къарышыкъ куньлерде, бир дефа, гедже къапымыз йыкъыладжакъ киби урулып башлады ве бизлер эеджан иле уяндыкъ.
Еримизден турып, апайымнен бир-биримизге бакътыкъ.
Онынъ козьлери тёгерекленген, къальбининъ чарпынтысыны токътатмакъ истер киби эллеринен кокюсине басты.
Яваштан:
— Бу кельгенлер...
Аджеба? — деди.
— Къоркъма, — дедим, апайымнынъ не тюшюнгени белли эди. — Мен бакъарым.
Къапыгъа якълашаракъ эеджанлы сеснен:
— Ким о? — деп сорадым.
— Меним...мен...
Бекторе, къоркъманъыз.
Сесни таныдым, кельген доктор Девликъанов эди.
Онен якъын дост эдик.
Корюниши эеджанлы ве теляшлы.
— Афу этерсинъиз, сизни кеч маальде раатсыз эттим, мени бугунь ГПУ-гъа чагъырдылар, Къаракъумгъа ёллайлар, анда басмаджыларнен укюмет кучьлери арасында дженк кете экен.
Дейджегим, самолётнен кетеджекмиз.
Мен укюмет кучьлери тарафында арекет этеджегим.
Къадыныма ве балаларыма козь-къулакъ олып турманъны сенден риджа этем.
Мен аркъадашымнынъ риджасыны ерине кетиреджегимни айтып, онъа теселли бердим.
О кеткен сонъ ятакъ одасына кирдим.
Апайым пек раатсыз эди.
— Не ичюн санъа кельген, онынъ башкъа досту ёкъмы ёкъса? — деди о.
— Демек, манъа ишана экен, раатсыз олма, — деп кулюмсиредим.
Экимизнинъ де ичимизни шубе кемирмекте.
Бу режимнинъ алы белли, достны досткъа душман эте, фитнелер, усуллар тюшюнип тапа, озюнен разы олмагъанларыны тапып, ёкъ эте.
Бойле усуллар акъкъында чокъ эшиттик.
Бельки достымнынъ келюви ГПУ-нынъ бир усулыдыр.
Бельки, амма миллий дуйгъулары къуветли инсанлар бу киби тузакъ ве усулларгъа боюн эгмейджеклерини яхшы биле эдим.
Дёрт-беш кунь сонъра докторнынъ шеэрде экенини бильген сонъ, зияретке бардым.
Мени къарардан зияде бир самимиетнен къаршылады.
Теляшлы эди.
— Бекторе, бугунь мен де санъа бараджакъ олып тура эдим.
Насылсынъ?
Не бар, не ёкъ?
Истекнен къонушса да керекли бир лаф айтмады.
Ниает, язы масасынынъ чекмеджесини чекти ве о ерден чыкъаргъан эки кягъытны манъа косьтерди.
Бирининъ устюне «Миллий мустакъиллик» дигерининъ устюне «Туркменистаннынъ азатлыгъы» деп язылгъан.
— Иште, сеяатымда буларны эльде эттим, — деди доктор, бу беяннамелерни Къаракъум исьянджылары нешир эткенлер.
Бунынъ бир фитне олгъаны белли эди.
Бойле заманда бойле весикъаларны кимсе янында ташымаз, я да эвинде сакъламаз.
Айретнен юзюне бакътым.
Амма беяннамелерни элиме алмадым.
О исе алгъанымны истер киби эп манъа узата.
Юзю сарарды ве терледи.
Одада терен сукюнет асыл олды.
— Аман доктор, не япасынъыз, бойле беяннамелерни эвде сакъламакъ не къадар телюкели олгъаныны бильмейсинъизми?
Оларны деръал ёкъ этмелисинъиз, башынъыз белягъа къалыр.
Шашырды, бир шей сёйлемек истей, амма агъызыны ачалмай.
Беяннамелерни чекмедже ичине текрар къойды ве килитледи.
Арамызда къонушаджакъ дайын бир шей къалмагъан эди.
Бизлер башкъа-башкъа адамлар эдик.
Мусааде истеп, еримден турдым.
Тышта ава яхшы эди.
Кетем ве бойле бир илим адамынынъ бойле къоркъунчлы ишке насыл тутунгъаныны тюшюнем, артымдан излейиджи келип-кельмегенини де козь къыйыгъындан козетип барам.
Эвде де бу тюшюнджелернинъ тесири алтында эдим.
Большевиклер эр не эсабына олса да озь режимлерини яшатмакъ ичюн бойле зайыф ирадели адамларны сындыра ве табий этелер.
Демек, ГПУ меним пешиме тюшкен.
Олар нени беклейлер?
Алла бильсин.
Акъшам эвде апайымнынъ суаллеринден къачынып, докторнынъ лафларыны айтмакъ истемедим.
«Не ичюн менден гизлейсинъ?» — деп джаны агъырды онынъ.
Мен тарсыкътым.
Керчектен де гизлемеге не бар?
— Эндиден сонъ докторнен къатнашмакъ ёкъ.
Артыкъ, доктор бизим ичюн ольди.
Сёзде Къаракъумда эльде эткен беяннамелерни косьтерди.
Меним киби бир инсаннынъ бунъа инанмайджагъыны доктор бильмез эдими?
Иште, тешкермек истеди.
Доктор ГПУ-нынъ джасусы олгъан.
Оны манъа къаршы бир алетке чевиреджек олгъанлар.
Ильк адымда бир шей къазанмадылар.
Апайым сёзлеримни сес-солукъсыз динъледи ве бир сёз айтмайып одадан чыкъты.
## ГПУ-нынъ ДАВЕТИ
Инсан аятынынъ ич бир вакъыт унутылмайджакъ аньлери ола.
Иште, меним ичюн 1932 сенесининъ 18-инджи март бойле дешетнен хатырланаджакъ бир куньдир.
О маариф комиссарлыгъынынъ ильмий шурасында музакере этильди.
Чокъ ёргъун алда эвге къайта эдим.
Инсан ёргъун олгъанда эвинден гъайры бир шей истемей.
Мен апайымнынъ къаршысында отурып, олып кечкенлер акъкъында къонушмакъ ве сыджакъ фильджан къаве ичмек истейим.
Шефкъат толу эв муити мени озюме кетиреджек.
Апайым къапыны ачкъанынен онынъ юзю сараргъаныны, козьлери сёнюккенини сездим.
О бир шейлер айтаджакъ олып бир къач кере агъыз ачты, амма сеси чыкъмады.
Эллеринен анълатаджакъ олды, беджерип олмады.
Мен шакъанен:
— Не, ёкъса мени ГПУ сагъынгъанмы? — деп сорадым. — Ойле бир шей олса, сакъын къасеветленме.
Чагъырсалар не олгъан?
Къоркъудан апайымнынъ козьлери тёгерекленди.
Еринден турды ве чекмеджеден бир кягъыт чыкъарып берди.
Бакъкъанымнен буз-бузладым.
Энди меним келеджегим ве такъдирим бу кягъыткъа багълы эди.
Недир айтмакъ керек.
— Демек, ГПУ-дан бир давет, — дедим.
— Бельки муим бир шей дегильдир.
Бельки сенден бир шей сорайджакълардыр.
— Иншалла, айткъанынъ кибидир, — дедим, — амма, сен эр итималгъа къаршы азырлыкълы олмалысынъ.
Дёнмек итималы къадар, дёнмемек де бардыр.
Онынъ ичюн джесарет ве метанетни къачырма.
Бугуньге къадар энъ буюк ярдымджым сен эдинъ, бугуньден сонъ да сенсинъ.
Балаларымнынъ башында сен олсанъ, Танърынынъ даима ярдым этеджегине эминим.
Апайым башыны салындырып, мени динълей, истираатыны манъа дуйдурмамагъа тырыша.
ГПУ-дан ич къоркъмайым.
Ватаны ичюн куреш ёлуна минген бир инсан оларакъ, большевиклерден къоркъаджакъмы?
Большевиклер зулумына къаршы озюмни феда этмеге азыр бир инсан дегиль эдимми?
Ойле исе къоркъмакъ аджиз ве инамсыз инсанларгъа аиттир.
Яваш балаларымнынъ одасына кирдим.
Учю де терен уйкъуда эди.
«Севимли балаларым, — дедим ичимден. — Меним курешим ватаным ичюн олгъаны къадар, сизлер ичюндир де.
Сизлернинъ бахтлы олманъыз, большевик чызмасындан къуртулманъыз ичюндир.
Бу макъсад огърунда урь ве месут келеджек ичюн чалышкъан бабанъызгъа Танърынынъ ярдым этмемеси мумкюнми?
Эгер мен бу курешни девам эттирип оламасам, сизнинъ девам эттирменъизни истерим».
Олар бу аньде олаяткъанлардан хаберсиз, татлы юкълайлар.
Оларны опьмек истедим, факъат уянаджакъларындан къоркъа эдим.
Апайым да янымда тура эди.
О аньде большевиклерге де, оларнынъ ГПУ-сына да лянет эттим.
Алла джезаларыны берсин.
Дигер одагъа чыкъкъан сонъ кягъытны текрар козьден кечирдим.
ГПУ-нынъ ресмий кягъыты, устюнде бир къач сатыр язы: 18 март 1932...
ГПУ комендатурасына (мураджаат бюросына), келип къайд этильмек бильдириле, акис алда агъыр джезагъа огъратыладжагъым къайд олуна.
Элимде бу кучюджик кягъыт парчасыны тутаракъ, апайыма бакъам ве башкъа шейлер акъкъында тюшюнем.
Къафамда тек бир тюшюндже долана... къачмакъ, къачмакъ... амма къаерге ве насыл къачарсынъ?!.
ГПУ-нынъ даветине бойсунмамакъ мумкюн дегиль.
Бу тюшюнджемни ич бир вакъыт омюрге кечирип оламайджагъым, чюнки артымда учь балам ве апайым бар.
Эм ким биле не заманлардан берли мени козетип юредирлер?
Къачып да тутулсам, къабаатлы алгъа тюшеджегим.
Бу исе эпимиз ичюн олюмдир.
Бельки мени бир-де-бир малюмат сорамакъ ичюн давет этелер?
Бундан да башкъа теселли тапалмайым.
Иште, бутюн бу белькилер меним киби бир чокъ инсанны озь аягъынен ГПУ-нынъ къапысына алып барды.
Бутюн бу идеалист инсанлар, лянетли большевизм ве онынъ нетиджеси олгъан коммунизм ёкъ олмагъан сонъ не япа билирим?
Ич бир шей...
О алда кетмек ве ГПУнынъ суаллерине джевап бермек кереким.
Апайымнынъ янына кельдим.
— Шуны биль ки, сен эр шейден эвель бир тюрк анасысынъ, — дедим. — Ве биз ич бир заман къабаатлы дегильмиз.
Бу залым инсанларнынъ бир кунь махв оладжагъына инанмалысынъ.
Инанмалысынъ, чюнки зулум белли бир замангъа къадар тесирини иджра этер ве бир кунь ёкъ олмагъа махкюмдир.
Бу акъикъаткъа инансанъ, сабыр этмек даа енгиль олур.
Танърынынъ бизлерге ве бизим халкъкъа ярдым этмеси ичюн дуа эт.
Апайым бирден аякъкъа къалкъты.
Башы тим-тик эди.
Козьлеринде бираз эвель корюнген кедер ёкъ эди, энди кин ве нефрет беслеген бу инсанларгъа къаршы куреш къатиетинен парылдамакъта эдилер.
## ЯКЪАЛАНУВ
Тена сокъакъларда, инсан аякъ сеслерини дуйгъанда, ялынъыз олмагъанына инанса керек, амма бугунь аякъларымдан чыкъкъан сеснинъ манъа аит олгъанына инанмакъ гъает кучь.
Сувукъ ве рутубетли ава зеинимде къарышыкъ фикирлер догъура.
Агъыр адымларнен кетем.
Озюмнинъ чаресиз алымны бираз олса да енгиллештирмек ичюн бир шейлер тюшюнеджек олам, амма бунынъ чареси ёкъ.
Ич де гузель бир шей тюшюнмек мумкюн дегиль эди.
Чюнки мени къапайджакълары итималы буюк эди.
Меним къабаатым неде аджеба?
Буны бильген олсам, не яхшы оладжакъ эди.
Бильсем де бир шей япып оламаз эдим.
Къабаатым анда баргъан сонъ белли оладжакъ, о ерден бир даа чыкъмамакъ гъайры табиий бир шей дегиль.
Олар ичюн къабаат уйдурмакъ къолай.
Бу арада янымдан бириси кечти.
О адам озюнинъ не къадар бахтлы олгъаныны биле экенми?
Шу аньде эвине, апайы ве балалары янына бара биле.
Не къадар буюк сеадеттир бу.
Меним къаерге кетеяткъанымны бильсе, бельки яландан олса да бир къач сёз айтып манъа джесарет берир эди...
Тюшюне-тюшюне кетем ве артымда даима бир аякъ сеслерни дуям.
ГПУ-нынъ адамлары мени такъип этселер керек.
Меним ёлда кимнен корюшеджегимни бильмек истейдирлер.
Бирден озюмни Гоголь сокъагъына кельгенимни анъладым, бу сокъакъкъа меджбур олмаса, кимсе кирмей.
Къаранлыкъ сокъакъта ышыкълар янгъан бирден-бир ер ГПУ-ныпъ бинасы эди.
Таштан япылгъан учь басамакълы мердивенден котерилип, ичери кирдим.
Кениш ода, сагъда ве солда эки коридор.
Къаршыда узерине «мураджаат» деп язылгъан маса башында бириси отура ве язы яза.
Агъыр адымларнен онъа догъру юрьдим.
Элимдеки кягъытны бердим.
Юзюнде лакъырды эте-эте безген бир къыяфет бар эди.
Кягъытны окъугъан сонъ, элиндеки къалемининъ уджунен янындаки скемлеге ишмар этти.
Скемленинъ кенарчыгъына афыдан отурдым.
Къапы янында силялы бир невбетчи тура.
Этрафта сюкюнет.
Бир саат къадар отурсам да кимсе меннен лаф этмеди.
Бу беклев афакъанны бозмагъа башлады.
Не къадар вакъыт кечкенини бильмейим, одагъа узунджа бойлу, къара козьлюклю ГПУ офицери кирди.
Бойнунда мешин чанта асылы эди.
Эки тарафына саллангъанындан аякъта туралмайджакъ дереджеде сархош олгъаны анълашылды.
Якъасындаки ишаретлер юксек рутбели бир офицер олгъаныны косьтере эди.
Саллана-саллана яныма кельди, къаршымда тураджакъ олып тырышты, бир муддет мени сюзген сонъ ишарет пармагъыны козюме догъру узатып, техдиткяр сеснен:
— Балаларынъ бармы? — деп сорады.
— Учь балам бар, — деп джевап бердим.
Пармагъыны козюме даа да якъынлаштырып, эвелькиден де серт бир сеснен суалини девам этти:
— Эгер эр шейни итираф этсенъ, балаларынъа къавушырсынъ.
Итираф этмесенъ...
Сен, табиий ки, билесинъ.
Ич бир шей анъламадым.
Нени итираф этмек кереким?
— Анъламадым, — дедим, — Не демек истегенинъизни анъламадым.
— Биз сени билемиз, — деди, — Япкъанларынъдан хабердармыз.
Амма бир кере де сенинъ лаф эткенинъни истеймиз.
Къабаатынъны танымакъ сенинъ ичюн яхшыдыр.
— Меним итираф этеджек къабаатым ёкъ, — деп джевап бердим. — Онынъ ичюн айткъанларынъыздан бир шей анъламадым.
ГПУ-нынъ сархош офицери ачувланды.
— Анъларсынъ, — деди. — Анълатаджакълар.
Санъа анълатаджакъмыз.
Саллана-саллана янымдан узакълашты.
О аньде къапыларнынъ бириси ачылып-къапалды, коридордан келеяткъан адамнынъ аякъ сеслери эшитильди.
Бу давуш иле бу дефа граждан урбасындаки бир адам кирди.
Шашып къалдым.
Бу адам сыкъ-сыкъ эвимизге келип-кеткен туркмен достум эди.
Маариф идаресинде чалыша эди.
Шимди онынъ юзюнде мени таныгъанына даир бир алямет биле ёкъ эди.
Мен ондан ич бир вакъыт шубеленмеген ве ГПУ джасусы олгъаныны акълыма биле кетирмеген эдим.
Анълашылды.
Артыкъ о къаршымда тура ве мени соргъугъа азырлай.
Элиндеки папканы ачты ве таш киби сувукъ сеснен:
— Адынъ не? — деп сорады.
— Адымны бильмелисинъиз, — дедим лякъайт тавырнен.
— Адынъ не, дедим санъа!
— Шевкъи Бекторе, — дедим.
— Педагогик техникумында ве факультетте тюрк тили дерслери бересинъми?
Меним зекий достум элиндеки кягъыткъа нелердир къайд эте.
Языкъ ки, йылларджа эвиме кирип-чыкъкъан бу адамнынъ ким экенини бильмегеним.
Онынъ большевиклерге сатылгъан ве ватанына хиянет этеджек бир инсан олгъаныны акълыма биле кетирмеген эдим.
%Янъы суальден озюме кельдим.
— Эвель къапалгъан эдинъми?
Рус ордусында инкъиляптан эвель хызмет эттинъми, я да эр анги бир алякъанъ олдымы?
— Къапалмадым.
Тюрким.
Рус ордусынен ич алякъам олмады.
— Тюркиеден не заман кельдинъ?
— 1918 сенеси оджа оларакъ Истанбулдан Къырымгъа кельдим.
1926 сенесинден Туркменистан маариф комиссарлыгъынынъ имаесинде чалышам.
Суаллерини бири-бири артындан бере, факъат башыны котерип юзюме бакъмай.
Иши биткен сонъ кене юзюме бакъмадан, ГПУ башлыкълары меннен корюшмек истегенлерини, шимди корюшмекнинъ чареси олмагъаны ичюн геджени бу ерде кечиреджегимни сёйледи ве: «Бу гедже бу ерде къаладжагъынъ ичюн эр кеске япкъанымыз киби сенинъ де узеринъни тинтеджекмиз», деди.
Буларны айткъан сонъ къапы янында тургъан силялы невбетчини чагъырып, тинтемекни эмир этти.
Невбетчинен берабер пальтомдан башладылар.
Якъасыны, тикиш ерлерини индже-индже тешкерип чыкътылар.
Урбаларым бирер-бирер эльден кечти.
Штанымнынъ демир тюймелерини кесип алдылар.
Итираз этмек истедим.
— Адет бойледир, — дедилер.
Ачувымдан титрей эдим.
— Кийинъ, — дедилер.
Элиме анги урбамны берселер, сыртыма кечирем.
Бу ишлер биткен сонъ, джасуснен силялы аскернинъ арасында кетерек, одадан коридоргъа чыкътыкъ.
Коридорнынъ сонъундаки демир къапылар янында токътадыкъ.
Демир къапылардан бирини ачып, мени ичери кирсеттилер.
Киргенимнен демир къапынынъ къапанмасы бир олды.
## СОРГЪУ
% — Ну, товарищ Бекторе, как Ваше здоровье?
Къаршымдаки маса башында ГПУ-нынъ векили отура эди.
Бу суальни масанынъ сол кенарында отургъан Дуров берди.
Кучюджик бир уджреде куньлердже фаджиалы шараитте яшагъан бир инсан бу суальге не джевап бере биле эди.
Алемден, авадан ве азатлыкътан марум оларакъ, нелер чеккенимни анълатмакъ керек эдимми?
Ёкъ, чюнки бу оларны кейфлендирмектен башкъа бир ишке ярамаз эди, оларнынъ истегенлери де бу эди.
Аджджы кулюмсиредим.
Сускъаныма Дуров ачувланды, сонъра янындакисине бир шейлер фысылдады.
Анъладым ки, соргъуны ортада отургъан Макаренко япаджакъ.
Макаренко къыскъа бойлу шишман бир адам эди.
Ири пармакъларынен масаны тасырдата, бир тарафтан мени козете.
Къафасында бир дане биле сач ёкъ.
Кучюк бетте сувукъ козьлер хырсыз мышыкънынъки киби фырланалар.
Къалын дудакълары юзюни къоркъунчлы этип косьтерелер.
Макаренко Ашхабад ГПУ-сы хусусий шубе болюгининъ башы.
Сагъында гизли полиснинъ шубе шефлеринден Левшин отура.
Хусусий шубе шефи Папашенконынъ ярдымджыларындан бири исе Дуров эди.
Эписи ондан чекинелер.
Чюнки учю де бири-бирининъ контроли алтында булуна ве бири-бири устюнден малюматлар язалар.
ГПУ озь хадимлерине де, кимсеге ишанмай.
Макаренко пармагъы иле къаршысындаки скемлеге ишарет этти, чокъ ёргъун олгъаным ичюн аман отурдым.
Огюндеки папкадан бир кягъыт алып серт сеснен:
— ГПУ-ны алдаткъансынъыз Бекторе аркъадаш, партия азасы экенсинъиз, — деди.
— Хайыр, — дедим.
Даа серт бир сеснен девам этти.
— Япкъанларынъызны сакъын инкяр этеджек олып ыдырынманъыз, акис алда элимизден къуртулмазсынъыз.
Туркменистанда танылгъан илим адамы, оджа экенсинъиз.
Биз сизни билемиз.
Туркменлер сизни севелер.
Туркмен зиялылары арасында бир чокъ танышларынъыз, достларынъыз бар.
Сёзюнинъ бу еринде бираз токъталды, артына ясланып отурды, пармакъларыны белиндеки табанчасы узеринде кездирмеге башлады.
Сонъра сесине сырлы мана беререк, сёзюни девам этти:
— Танышларынъыздан К.Внинъ бир къач айдан берли Ташкент ДПЗ-синде яткъанындан хаберинъиз бардыр эр алда?
Биз Туркменистанда совет девлетине ве большевик идаресине къаршы туркмен миллетчилерининъ гизли тешкиляты чалышаяткъаныны биле эдик.
Малюматымызгъа коре, сиз де тешкилятнынъ илери кельгенлеринден бири экенсинъиз.
Инкяр этеджек олып нафиле тырышманъыз, озюнъизни де, бизни де заметке къойманъыз, Бекторе аркъадаш...
Бу сёзлерни даа махкюм олмадан, олюм къарарыны динълеген инсаннынъ рухий алында динъледим.
Башым увулдай.
Макаренконынъ аля табанчасы узеринде ойнагъан пармакъларына козюмни тиккен алда сусып къалдым.
— Бунъа бакъмадан, сизге нисбетен серт муамеледе булунмакъ истемеймиз.
Бильген шейлеринъизни, ич бир шей сакъламадан, бизге анълатсанъыз, етер.
Акъыллы давранаракъ, истеген шейлеримизни сёйлесенъиз, къорантанъызгъа къайтырсынъыз.
Эм сонъра, къабаатыны инкяр этмейип, итираф эткенлерни совет девлети багъышлай биле... мисаль ичюн инженер Рамзинни алайыкъ...шимди Уралда юксек бир вазифе коре ве коксюнде совет нишаныны ташый.
Туркменистанда йыллар девамында олюм атешини сачып кельген Макаренконынъ бу сёзлери тюбю-тамырынен ялан эди.
Туркменистанда бойле тешкилятнынъ бар экени акъкъында бир тюрлю малюмат ёкъ эди.
Бу асылсыз ве алчакъча бир ифтира, атта онынъ насылдыр Рамзин акъкъындаки сафсатасы биле чул тутмагъан уйдурмадан башкъа шей дегиль.
Онынъ айткъан лафларынынъ эписи совет къурумы адындан айтыла, чюнки о ГПУ мемуры ве озь хаялында яраткъан уйдурмалар эсасында юзлердже гунасыз инсанларны къуршунгъа тиздире ве о къадар да оджакънынъ сёнмесине себеп ола.
Иште, ГПУ-нынъ истемеген адамлары ичюн азырлагъан олюм тузакъларындан бири бу эди.
Шимди меним агъызымдан чыкъаджакъ эр бир ад оны ташыгъан адам ичюн олюм укюмнен бир оладжакъ.
Амма мен буны япып оламайым.
Макаренконынъ мыскъыл ве техдит толу бакъышлары узеримде доланыркен бутюн бу тюшюнджелер къафамда уймелештилер.
Лакъырдыны анъламамазлыкътан башламагъа къарар бердим.
— Афу этерсинъиз, — дедим. — Айткъанларынъызны, яни не демек истегенинъизни анъламадым.
Бу сёзюм узерине демиден берли сакин лаф этеяткъан Макаренко ачувнен аякъкъа турды.
Агъызындан копюклер сачып багъыра.
— Насыл?
Анъламадынъызмы?
Мен сизнен русча лаф этем, ёкъса русча бильмейсинъизми, Бекторе аркъадаш?
Бельки бу ерге чагъырткъанымызны да акъсызлыкъ эсап этесинъиздир?
Дикъкъат этинъ, Бекторе аркъадаш, ГПУ ич бир вакъыт акъсыз иш япмай.
Бойле тюшюнджелеринъизнен ГПУ-ны адалетсизликте къабаатламакъ истейсинъизми?
Буны акъылынъыздан чыкъарынъ, анъладынъызмы?
Вуджудымны сувукъ бир тер къаплады.
Артыкъ иш иштен кечкен эди, не истесем, не тюшюнсем, чекинмеден сёйлемек кереким.
— Эвеля шуны бильдирмек истейим ки, — деп лаф башладым, — мен аркъадаш дегилим, тек ватандашым, чюнки партиялы дегилим.
Манъа «аркъадаш» деп хитап этменъиз, ерсиздир.
Сиз Туркменистанда совет девлетине къаршы чалышкъан бир тешкилят акъкъында айтып, меним де бу тешкилятнен багълы олгъанымы тахмин этесинъиз.
Амма тахминлеринъизни тасдыкълайыджы ич бир весикъа, ич бир делиль косьтермединъиз.
Менимдже, косьтерип де оламазсынъыз, чюнки меним акъкъымда айткъанларынъыз ифтирадыр.
Меним акъкъымда мен бильмеген шейни сёйлеген адам яланджыдыр.
Сиз бу акъта тюшюндинъизми?
Макаренконынъ чырайы сарарды, ири узун тишлерини косьтерип, чиркин-чиркин кулюмсиреди.
Бу кулюш асабийлик алямети олса керек.
Бирден:
— Яни! — деп окюрди. — Сизинъ фикринъиздже Туркменистанда бойле бир тешкилят ёкъ, ойлеми?
— Бильмейим.
Бильмеген шейим акъкъында лаф этип оламам.
— Ёкъ.
Билесинъиз.
Эр шейни билесинъиз, амма дикъкъатлы олунъ, Бекторе.
Сиз бизни ким эсап этесинъиз?
Сизге шуны хатырлатайым ки, ГПУ-нен шакъа олмаз.
Бойле шакъа сизге чокъ паалыгъа мал ола билир!
— Ойле оладжагъыны мен де тахмин этем, — деп джевап бердим. — Факъат мен сизнен шакъа этмейим.
Олгъан шейни, яни акъикъатны сёйлейим.
Бу арада шимдигедже лафкъа къарышмайып отургъан Левшин сакин ве айнеджи сеснен лаф этип башлады.
— Сиз, — деди, — сиз... — сонъра еринден турды, козьлюгини чыкъарып, бир уджуны агъызына сокъты, — ГПУ-да олгъанынъызны унутасыз, гъалиба.
Бираз мукъайт къонушманъызны тевсие этерим.
Бизни алдатып оламазсынъыз, буны бильмелисинъиз.
Бизни де, озюнъизни де ёрмадан бильгенлеринъизни айта беринъиз.
Инкяргъа урулмадан, яни инатланмадан эр шейни итираф этмек, сизинъ ичюн, шубесиз, файдалы оладжакъ.
Бизим ичюн эписи бир...итираф этсенъиз де, этмесенъиз де олур.
Бираз огге эгилип, бир сыр айткъан киби яваш сеснен иляве этти:
— Биз ГПУ-нен анълашмакъ истемегенлерни не япкъанымызны билесинъизми?
Янындакилерге бакъып сёйледи:
— Айгъа алып кетермиз, сонъ, бир даа тюшип оламазсынъыз, — деди, чиркин ырджайып.
Белиндеки табанчаны сыйпады, сонъ аджджы сеснен:
— Мынавнынъ уджунда отурасынъыз, биз оны бассакъ, озюнъизни Айда корерсинъиз.
Бу лятифеге озюнден башкъа кимсенинъ кульмегенини корьген сонъ, ачувнен элини масагъа урды ве Дуровгъа чевирильди:
— Анълашыла, — деди. — Бекторе аркъадаш Ташкент ёлуны бойламакъ истей. — сонъра, санки мени аджыгъан киби, иляве этти. — Не япайыкъ?
Элимизден не келе?
Буны сен озюнъ истединъ, Бекторе аркъадаш.
Дуров эп суса эди, Левшин манъа аркъасыны чевирген алда сёзюни битирди.
— Биз сизни лаф анълагъан бир инсан сайдыкъ, не япайыкъ, коресинъиз, ГПУ-да къабаат ёкъ.
Къалгъаныны Ташкентте лаф этермиз.
Онынъ сонъ сёзюнде зулум ве дешет толу бир къоркъу бар эди.
Оданы къаплагъан терен бир сессизлик ичинде эпимиз Дуровгъа бакътыкъ.
О исе манъа бакъа эди.
Агъызындан чыкъаджакъ бир хайырлы келиме мени эвиме ве балаларыма къавуштыраджакъ эди.
Иште, хаял.
Олар затен бу сукютлеринен мени ишкенджеге алгъан эдилер.
Дуров менден козьлерини алмагъан алда маса четиндеки зиль дёгмесини басты, къапыдан кирген незаретчиге мени алып кетмесини эмир этти.
Бир бучукъ саат тенеффюссиз девам эткен бу соргъу бойледже битти.
## ТАШКЕНТ
«Юрь...» Шимдиге къадар юрьмеген къаранлыкъ бир коридорда бу серт эмир иле юрьмеге арекет этемиз.
Коридор ойле бир къараныкъ ки, сонъундан азбаргъа чыкъкъанда ярыкътан козьлерим къамашты.
Азбарда къара автомобиль тура.
Меним ичюн Ташкент ёлджулыгъы эвельден азырлангъан эди.
Машнанынъ янында яш бир офицер тура, ич бир шейнен иши ёкъ киби.
Бу аньде онынъ ичюн муим олгъан шей: берильген эмирни ерине кетирмек эди.
Янына кельгенимизнен:
— Бекторе аркъадаш, — деди. — Бугунь сени Ташкентке алып кетмек вазифеси манъа берильди.
Бу машнанен кетеджекмиз ве мен станциягъа къадар сени озгъараджагъым.
Кечкен ёлларымызда этрафынъа бакъмайджакъ, танышларынъа селям бермейджексинъ.
Адий бир ёлджу киби кетеджексинъ.
Кимсе сенинъ бу кетювинъни башкъаджа анъламамакъ керек.
Айткъанларымнынъ аксини япаджакъ олсанъ, сенинъ ичюн яхшы олмайджагъыны билесинъ.
Анълаштыкъмы?
Джевап бермеден, башымны салладым.
Башкъа не япа билирим?
ГПУ-нынъ элиндем, не ерге сюйреклеселер, о ерге кетем, не истеселер, оны япмакъ зорундам.
Къувет оларда.
Машинанынъ аркъасына, офицернен ян-янаша отурдыкъ.
Буюк джадделерден кечмемеге арекет этиле.
Офицер станциягъа кетеджегимизни сёйледи, амма янълыш бир ёл сечип алгъан, эп станциядан узакълашкъанымызны анъламай.
Козь къыйыгъындан ёлдан кечкенлерге бакъам, ич олмадым, бир таныш юзь корьмек истейим.
Бир топ талебелерим мектепке кетелер.
Вызнен янларындан кечкен бу машна ичинде оджалары бельгисизликке догъру кетеяткъанындан хаберлери ёкъ.
Апайымны ве балаларымны буларны корьген киби бир сание корьсем не олур эди?
Ашхабадда янъы бир кунь башланды, инсанлар къоркъу ве эеджан ичинде олсалар да, чалышаджакълар, акъшам эвлерине къайтаджакъ ве кучюджик бир саадетке иришеджеклер.
Я мен не япаджагъым?
Бахтлы куньлерим энди артта эдилер.
Келеджегимни тасавур биле этмек къыйын.
Не ишнен, не ерге кетем?
Белли дегиль.
Демир ёл бою баягъы кеткен сонъ машинамыз шеэрнинъ чокъ узагъында бир ерде токътады.
О ерде бир вагондан башкъа бир шей корюнмей эди.
Машнадан энип, вагоннынъ ичине кирдик.
Учюнджи купеге кельгенде, офицер огге кечти ве къапыны ачып элинен ишарет этерек:
— Еринъ бу ерде, — деди. — Деръал ичери кир ве къапыны къапат.
Этрафыма бакъындым.
Дёртюнджи купенинъ огюнде сюнгюли эки аскер тура.
Вагоннынъ о бир уджунда да сюнгюли аскерлер туралар.
О заман ялынъыз олмадыгъымны анъладым.
Демек, меним киби башкъа махбюслер де барлар.
Ичериге кирип отургъан сонъ, яш офицер сонъки эмирини берди:
— Бу ерден къыбырдама, станцияларда пенджереден тышкъа бакъма, невбетчилернинъ айткъанларыны япмакъ керексинъ, аксине арекет этсенъ, силя къулланмагъа меджбур оладжакъларыны унутма.
Буларны айткъан сонъ къапыны къапатып кетти.
Янымдаки купелерге де махбюслер кетирильгенини, оларгъа да айны сёзлер айтылгъаныны эшитем.
Янъы кельген махбюслернинъ русчаны фена лаф эткенлеринден туркмен олгъанлары анълашыла эди.
Баягъы вакъыттан сонъ поезд бир илери, бир кери салланды.
Демек, кетеджекмиз.
Купенинъ къапысы ачылып, манъа янъы косьтериш бердилер.
Мени ерге яткъызды ве башымны пальтомнен орьттилер.
Бойледже, ёлгъа чыкътыкъ.
Поезд кетеркен, ичимде гъарип бир бошлукъ ис этем.
Ашхабад артта къалды ве биз Ташкент ёлунда эдик.
Бундан сонъ апайымны ве балаларымны не вакъыт кореджек, оларнен не заман къонушаджагъым?
Шимди аллары насыл экен?
Оларгъа да бир шей япмадылармы экен?
Насыл ве не иле кечинелер?
Кешке ана юрткъа къайткъан олсалар эди.
Огде бельгисизлик.
Бу вакъытта къомшу купелердеки махбюслер акъылыма кельди.
Аджеба, оларнен къонушмакъ мумкюн олурмы экен?
Аджет баанесинен тышкъа чыкъмагъа къарар бердим, купенинъ къапысы ачылды ве бир сакъчы башыны сокъты.
— Ят, — деди. — Къыбырдама еринъден.
Текрар ерге яткъанымнен башымны пальтомнен къапатты.
Сонъ тышарыгъа къычырды:
— Адамны кечиринъ бу ерден.
Демек, бир-биримизни корьмекнинъ чареси ёкъ.
Бир бучукъ куньден сонъ, 1932 сенеси март 26-да Ташкентке келип чыкътыкъ.
Бизлер бирер-бирер тюшюрильдик ве айры машналаргъа миндирильдик.
Мени ГПУ-нынъ станциядаки бинасына кетирип, бир уджреге къападылар.
Эки афтадыр ки, чамургъа бенъзеген 400 граммлыкъ чавдар отьмеги, булашыкъ сувдан фаркъсыз шорба ве ичинде къокъумыш къыйма булунгъан пите ашай-ашай ашкъазаным иштен чыкъты.
Ашамакъ ичюн не берселер шуны ашамагъа меджбурым.
Ашымыз кеттикче бозулды, аш ичинден чешит писликлер, ашератлар чыкъа.
Къыскъасы, бергенлерини ашай ве бу зиндан киби уджреде не япаджагъымны бильмейип ве ярынны тюшюнмейип, куньлерни кечирем.
Шимди насыл ай, тышарыда насыл ава — буларны бильмек мумкюн дегиль.
Къорантамнынъ алыны бильсе эдим, яшамакъ бираз къолай оладжакъ эди.
Бойле къаранлыкъ куньлерден биринде уджреме кимдир киргенини дуйдым.
Козьлеримни ачтым, кельген къадын киши эди.
Мени башкъа ерге авуштырмакъ ичюн кельген.
Бугунь насыл кунь олгъаныны пек бильмек истейим.
«Докъузынджы апрель», деп джевап берди къадын акъырын давушнен.
Демек, баарь башлангъан, мен бу къадар вакъытны бельгисизликте кечиргеним.
ГПУ-нынъ мен ичюн кетирильген къапаныкъ машнасына минип, кене бельгисизликке догъру арекет эттик.
ГПУ-нынъ бутюн ишлери бойле бельгисиз.
Бу адамлар менден не истейлер?
Артыкъ джиддий ве кедерлендириджи шейлер акъкъында тюшюнмек истемейим.
Синъирлеримни бозмакътан гъайры бир шей япып оламайджагъым.
Албуки, бу залымларгъа къаршы курешмек ичюн даа чокъ кучь талап олунаджакъ.
# ОН УЧЮНДЖИ УДЖРЕ
Ташкенттеки ГПУ тешкилятынынъ меркези дёрт къатлы бинада экен.
Бу къоджаман таш бинагъа киргенде вуджудымдан бир титреме кечти.
Бу тешкилятнынъ инсанлары киби биналары да титис эди.
Мында мени он учюнджи уджреге къойдылар.
Кенълиги ве узунлыгъы бир къач адымдан ибарет олгъан, тёпесинде пенджереси олгъан бир ода.
Бир долабы, бир тахта сети ве бир маса бар.
Кошеде исе аджет ичюн савут.
Оданынъ авасы гъает агъыр.
Кельгениме учь саат даа олмай эди, къапы бирден ачылды.
Ичери озьбек генчи кирди.
Не бир шей айта, не де арекет эте, дерсинъ, къатып къалгъан.
Аркъасындан урулгъан тепмеден генч атылып барып диваргъа урулды, сонъра топ киби артына къайтты.
Къапы къапалды.
Уджреде тек бир дане ятакъ ери бар, бу генч къаерде ятаджакъ?
О къолтугъындаки шейлерни ерге тёшеди ве устюне отурды.
Чокъ гъарип алы бар эди.
Сонъ бирден сёйленди:
— Эгер манъа ишансалар, къардашымны къуршунгъа тизеджеклер, къардашыма ишансалар, мени атаджакълар.
Даа танышмадан, селямлашмадан бу шейлерни сёйлегени мени шашмалатты.
Меним ким олгъанымны бильмей, мен оны бильмейим.
Не ичюн сёйлей?
Бельки оны бир макъсаднен кетиргендирлер?
Мен онынъ акъкъында буларны тюшюнир экеним, озьбек генчи токътамадан лаф эте, ичини бошата эди.
— Билесинъизми? — деди манъа. — Не къадар къабаатым олса, мен эписини итираф эттим.
Сиз де япкъанларынъызны сёйлесенъиз къуртулырсынъыз.
Мендже, итираф энъ догъру арекеттир.
Агъызымдан лаф алмагъа арекет эткени корюнип тура.
Бир шей айткъан сонъ суса, текрар лаф башлагъанда деми айткъанынынъ аксини айта.
Анълашылды, ГПУ меним ичюн янъы усул азырлагъан.
%Мени маневий джеэттен эзеджек-эзеджек де сонъра айткъанларына къандыраджакъ олалар.
Генчни яныма бу макъсаднен кирсеткенлер.
О да узерине алгъан меджбуриетини элинден кельгенине коре эда этмекте.
Яхшы азырлангъан.
Лафы биткен сонъ агълай, агълавы биткен сонъ лаф эте.
Ёкъ, ёкъ, сакъын къабаатынъызны таныманъыз.
Мен таныдым да не олды?
Эгер мени быракъсалар, къардашымны атаджакълар.
Оны быракъсалар...эбет, оны быракъсалар, мени олюм беклей.
Янъыдан агълап башлагъанда пек асабийлештим.
Козьяшларыны силип, мен тарафкъа чевирильгенде лаф этмеге фырсат бермедим.
Деръал сорадым:
— Адынъ не сенинъ деликъанлы?
— Омар Файзулин.
— Не иш япасынъ?
— Голодный степте (Мырзачёльде) ГПУ-нынъ терджиманы эдим.
Озьбекистанда кениш къапавлар башлагъан сырада мени де, агъамны да якъаладылар.
Озьбекистан Джумхуриетинде эрзакъ комиссары эди, агъамнынъ япкъанларыны айтсам, ГПУ мени сербест быракъаджакъ.
%Агъам озюне къоюлгъан къабаатларны ред этти.
Бу алда биримизге инансалар, дигери гъайып оладжакъ.
Я мен, я о.
Экимизден биримиз ичюн къуртулыш ёкъ.
Бири-бирине къаршы къоюлгъан эки къардаш.
ГПУ-да чалышкъанына бакъмадан, бири мытлакъ ольдюриледжек.
Иште, бу режим бойле эди, чалыштыртып, макъсадкъа иришильген сонъ, яшамакънынъ аджети къалмай.
Омар Файзулинни акъшам уджреден алдылар.
Генчнинъ булунувындан манъа бир зарар кельмеген олса да маневий джеэттен пек эзильдим.
Мен къапалгъанымдан берли ГПУ мемурларындан гъайры къонушкъан биринджи адамым шу озьбек генчи эди.
%Эм о къонушыркен, озь вазиетимни тюшюнмеге вакъыт буламадым.
(Сенелердже сонъ бильгениме коре, Омар Файзулин он секиз йылгъа къапатылгъан, агъасы 61 аркъадашынен берабер къуршунгъа тизильген).
Бойле уджреде инсан бир кунь дегиль, бир саат биле къалмаз эди.
Не бир шей окъуй ве не де бир кимсенен къонушам.
Тюшюнджелерим эр ань мени богъмагъа азыр тургъан бирер иблиске чевирилелер.
Тахта сетке узанып, юкъламакъ я да тюшюнмемек истейим.
Мумкюн дегиль.
Тёпемдеки козетюв пенджереси бирден гурюльтинен ачыла.
Еримден атылып турам, пенджере аман къапала.
Синъирлерни бозмакъ ичюн бундан даа эйи усул олмаз, кимерде эшитильген асабий къахкъахалар, ферьядлар, куфюрлер инсанны делиртеджек киби эди.
Бир саба эди.
Янымдаки 11 номерли уджреге бирисини кетиргенлерини анъладым.
Къапы ачылып-къапалгъан сонъ, кельген адам къапыны дёгерек, багъырып башлады.
Сиясий махбюслер янына кетмек истегенини айта, эр кересинде куфюр сёгюне.
Бу багъырувлардан нетидже чыкъмайджагъыны анълагъан сонъ, мевхум бир телефон къонушмасына башлай.
«Ало, Алоо...мсье Папашенко».
Папашенко сиясий болюкнинъ башы эди.
Уджре къомшум телефон лакъырдысыны Папашенконы чагъырмакънен башлай, сонъра большевиклерни агъыр куфюр сёзлернен сёге ве тына.
Бир муддет сонъ татлы бир сеснен франсызджа Марсельезаны йырлай, сонъуна якъынлашкъанда окюр-окюр агълап башлай ве бир увултынен битире.
Бутюн бу арекетлеринден анълагъаныма коре, янъы кельген махбюс бир дели эди.
Япылгъан ишкенджелер оны бу алына кетиргендир.
Амма кене де зулум битмеген.
Онынъ бойле багъырувлары, къонушмалары сакъчыларны ачувландыра.
Заваллы адамны байылып къалгъандже дёгелер.
Амма о кене айны шейлерни япмакътан вазгечмей, Папашенкогъа телефон эте, большевиклерни куфюр сёзлернен сёге, Марсельезаны йырлай ве агълай, сонъ кене котек ашай ве байылып къала.
Эр шейге бакъмадан, бу адам бир васта эди.
Чекештирюв вастасы...
Эр кунь бу шекильде онынъ сачма сёзлерини динълемек, котеклениркен, джан-фигъан ферьядына даянмакъ мийимни аст-усть этти.
Затен, макъсад да бу дегиль экенми?
Ташкентке кельген сонъ не къадар вакъыт кечкенини бильмейим.
Бельки эки ай олгъандыр.
Бу ердеки аят акъикъатен де пек фаджиалы эди.
Он биринджи номердеки заваллыны динълей-динълей Марсельезаны эзберледим.
Бельки, меним киби о бир камералардаки махбюслер де франсыз миллий маршыны огренгенлердир.
Бу дели къомшум бир муддет сонъра башкъа ерге авуштырылды.
Не ерге алып кеттилер, акъибети не олды?
Мен де рухий джеэттен пек эзгин эдим.
Заман-заман инсанлыгъымны гъайып эте, тюшюнмекни унута эдим.
Энъ табиий ихтияджлардан олгъан ювунмакънынъ биле муайен бир куню ёкъ эди.
Эр кунь 400 граммлыкъ къара чавдар отьмегинен къокъугъан балыкъ ве тары шорбасыны емеге гъайрет этем.
Ювунып, темизленмек ихтияджы пек кучьлю эди.
Бир гедже ярысында ичери кирген сакъчылар хаммамгъа алып кетеджеклерини айткъанда къуванчымдан тап шашмаладым.
Къоркъып уянгъаным ичюн олса керек, башым пек агъыра.
Бутюн бу хорлукъларгъа бакъмадан, келеджегим бундан да бетер оладжагъыны тюшюнерек, Танърыгъа шукюр этмектен башкъа чарем ёкъ эди.
## ВЕРХОВИН
Бир гедже ярысында къапым гурюльтинен ачылды.
Къоркъу ве эеджан иле еримден атылып турдым.
Бу саниеде мийимден хаммамгъа алып кетеджеклердир, деген фикир кечти.
Сакъчыдан не олгъаныны сорадым.
О табиий бир шей сёйлеген киби:
— Бир шей ёкъ.
Сени юкъарыгъа чагъыралар.
Соргъу этеджеклер, — деди.
Бу саатте соргъу этмекте не мана бар.
Мен бу киби адиселерге алышып къалгъаным ве оларнынъ кишини ипратыджы тактикасыны огренгеним ичюн чокъ тааджипленмедим.
Сакъчы косьтерген 175 номералы одагъа сакин бир алда кирдим.
Кенишче бир ода.
Пенджере тюбюнде манъа чокътан таныш олгъан юксек рутбели офицер отура.
Мен кирген сонъ сакъчы тышкъа чыкъты.
Одада ялынъыз экимиз къалдыкъ.
Бир муддет сес-солукъсыз юзюме бакъып турды, сонъра меним ичюн таныш олгъан суальни берди:
% — Озюнъни насыл ис этесинъ?
Ашхабад ГПУ бинасында, соргъудан эвель, пармагъыны козюме догъру саллап «Анълайджакъсынъ, анълатаджакълар, санъа анълатаджакъмыз» деген ве еринден туралмайджакъ дереджеде сархош олгъан офицер эди.
Фамилиясы Верховин эди.
Дёртюнджи Шаркъ болюгининъ башы Верховин...
Артындаки диварда Сталиннен Дзержинскийнинъ ресимлери асылы.
Козьлеримни ресимлерден айырып джевап бердим:
— Бир махбюс киби.
Къокъугъан балыкълы тары шорбасынен балчыкъ йыгъынындан отьмек ашагъан бир махбюс киби...
— Совет укюмети отьмек ерине чамур бермез.
Бу серт лакъырдыны битирмек ве асыл макъсадкъа кечмек истегенимни бильдирдим.
О да буны анълады ве къонушмагъа башлады.
— Бизде олгъан малюматкъа коре, 1927 сенеси Туркменистанда инкъиляпкъа къаршы бир джемиет тешкиль этильген, сен де бу джемиетнинъ фааль азаларындан бири экенсинъ.
Бу фактны итираф этеджексинъми?
Ёкъса...
Бирден токъталды.
«Ёкъса»нынъ астындаки техдитнинъ манъа быракъкъан тесирини ольчемек истер киби козьлериме бакъып къалды.
Юзюмде энъ кучюк бир денъишме япмамагъа арекет эттим.
Бир муддет бири-биримизге бакъыштыкъ, сонъра серт сеснен джевап бердим.
Бу айткъанларынъызнынъ акъикъатнен ич бир тюрлю алып-береджеги ёкъ, яни эписи яландыр.
— Биз эр шейни билемиз,— деди серт давушнен.— Етерли микъдарда делиль топладыкъ.
Сен Туркменистандаки миллетчилернинъ энъ буюк векиллеринден бирисинъ.
Деми дегеним киби итираф эт де, къуртул бу вазиеттен.
— Менде итираф этеджек киби бир шей ёкъ.
Менден истегенлерини аламайджакъларыны анълагъан сонъ, телефон иле демики сакъчыны чагъырды ве мени текрар 13 номералы камерагъа къападылар.
Бу кучюк къаранлыкъ уджреге къайткъан сонъ бираз эвельки соргъуларны ве эски куньлерни тюшюндим.
Къадыным ве балаларымны тюшюнгенде юрегим агъырыды.
Ятып янъыдан юкъламакъ чокъ агъыр эди.
Къапы иле дивар арасындаки къыскъа месафени адымламагъа башладым.
Бир муддет сонъ къапы текрар гурюльти иле ачылды.
Текрар соргъугъа чагъыра эдилер.
Бойле усулнен соргъу кечирмек ГПУ-нынъ сыналгъан усулы эди.
Махбюслерни быкътыргъандже соргъу эте, бунынъ сонъунда бир чокъ сучсыз инсан суч итираф эте.
Евдокимов ве Залин бунъа пек эмиет берелер.
175 номерлы одада, текрар Верховиннинъ къаршысында эдим.
Къолтугъына комюлип, тютюн ичип отура.
Тютюнни тавана уфюререк, сорады:
— Насыл, тюшюнип бакътынъмы, Бекторе аркъадаш?
Ачувымдан патлайяздым.
Бу коммунист огъланы меннен оюн ойнайджакъ ола.
Амма элимден не келир эди?
% Кене озюмни эльге алып, джевап бермеге меджбур эдим.
— Не тюшюнеджегим, бираз эвель янынъызда эдим.
Ашагъа энмемнен тёпеге чыкъмам арасында не къадар вакъыт кечкенини бильмейсинъизми?
— Отур, — деди.
Сонъра сигарасыны тарта-тарта, девам этти:
— Бекторе, шу инкъиляпкъа къаршы фаалиетнен огърашкъан вакътынъны ачыкъча айтманъны истермиз.
Мен не инкъиляпкъа къаршы джемиеттен хабердарым, не о ерде фаалиетим бар.
Верховин масанынъ чекмеджесинден бир папка чыкъарып, оны къарыштыра ве лакъырдысыны девам эте.
Боштан-бошкъа инкяр этменъиз.
Насыл олса да итираф этеджексинъиз.
Озюнъизни де, мени де чекиштирменъизден не файда?
— Не демек истейсинъиз, Верховин аркъадаш?
Шимди сизге ялан сёйлемек керекимми?
Эбет, мен бу джемиетте чалыштым, демек керекимми?
Не бойле джемиеттен хаберим бар, не де фаалиетинден.
Верховин ачувланды.
% Факъат озюни эльде тутмагъа арекет эте.
— Билесинъми? — деди къарылгъан сеснен. — Итираф эткенлер эм ишкендже корьмейлер, эм де бу ерден тездже чыкъып кетелер.
Ич бир шей сёйлемегенлер исе...
Эбет, ич бир шей сёйлемегенлер бу ерден чыкъмайлар.
О элиндеки къалемни тасырдатып маса устюне ташлады.
— Фараза этейик ки, сен бу джемиетте чалышмадынъ, о алда илим ве эдебият джемиети идаресининъ азалары кимлер экенини билесинъми?
Верховин сорагъан ресмий джемиет идаресининъ азаларыны укюмет биле эди.
Бу себептен оларнынъ адларыны айтувда бир тюрлю къусур ёкъ.
% Башта озь исмимни, сонъра башкъаларыны текрар-текрар сайдым.
Верховин мен адларыны айткъан шахысларнынъ коммунизмгеми, ёкъса миллетчиликкеми даир экенлерини сорады.
Илим ве эдебият идареси арасында коммунист олгъанлар да бар эди.
Оларнынъ бириси миллетчиликте къабаатлангъан, сонъра о янълышыны таныгъан ве бундан сонъ партиягъа текрар алынгъан ве юксек мертебеге котерильген эди.
Бутюн булар ГПУ-гъа белли эди.
Шимди бу суальге насыл джевап бере биле эдим.
Энъ эйиси, ачыкъ бир фикир айтмамакъ эди.
— Мен бу шахыслар акъкъында белли бир фикирге саип дегилим, — дедим.
— Ёкъ, биз бу адамларны пек яхшы билемиз, манъа тек оларнынъ эр бири акъкъында айры-айры не тюшюнгенинъни айт.
— Бу аркъадашлар, шубесиз, муневер адамлар, укюмет идарелеринен багълылар.
Олар хиянет этмезлер.
Оларнынъ акъкъында айры-айры тюшюнмедим.
Амма озюм ичюн къатиетле айта билем ки, инкъиляпкъа акис джемиетлернен ич бир тюрлю алякъам ёкъ.
— Не нчюн манъа эзиет этесинъ, Бекторе аркъадаш?
Шу ишни эйиликнен битирейик, сен де эзиет чекме, — деди. — Шойле, анълат.
Эйиликтен анъламасанъ, сенинъ акъкъынъда даа фена шейлер тюшюнмек зорунда къаладжакъмыз.
О еринден турып долашмагъа башлады.
Бирден юзюме урулгъан бир къач юмрукътан авдарылып кеттим.
Козьлеримден шемшеклер чакъты.
Шашырдым.
Бетим яна.
Лякин бир чаре этип еримден турдым ве кене отурдым.
О исе гъает йымшакъ бир сеснен лаф этип башлады:
— Мен сени окъумышлы бир инсан оларакъ къабул эткен эдим.
Амма сен яхшы лафтан анъламайсынъ.
Бир басмач муамелеси корьмеге разысынъ, о алда уджреде къалмагъа разысынъ.
Эгер сагъ-селямет бу ерден чыкъып, балаларынъа къавушмакъ истесенъ, итираф эт, акис алда, чокъ шиддетли ишкенджелерге башлайджакъмыз.
Ачувымдан тилим тутулды.
Сустым.
Верховин ачувлы эди.
Мени уджреме ёлландырыр экен:
— Сени бираздан сонъ кене чагъыртаджагъым.
Шимди текаран тюшюн, акъылынъны башынъа топла да итирафкъа азырлан.
Ёкъса...
Мердивенлерден бу «ёкъса»ны тюшюнерек, эндим.
13 номералы уджреге кельгенимнен озюмни тахта краваткъа ташлап, козьлеримни къапаттым.
Юкъламагъа имкян олмады, текрар соргъу ичюн юкъарыгъа чагъырылдым.
Одада Верховинден гъайры даа бир юксек мертебели адам бар эди.
Бу адам — гизли милициянынъ махсус болюги башлыгъынынъ ярдымджысы Димельдман деген бириси эди.
О да Верховин берген суаллерни текаран тюрлендирип текрарлады, онынъ айткъанына коре, эгер итираф этсем, мени деръал чыкъарып йибереджек экенлер.
— Меним итираф этеджек бир шейим олмагъанына ишанманъызны риджа этем, сизге айтыладжакъ киби малюмат менде ёкъ.
Верховинге бакъып:
% — Язынъ, — деди.— Шевкъи Бекторенинъ къадыныны деръал къапасынлар, — манъа бираз бакъып тургъан сонъ кене Верховинге эмир этти. — Балаларыны да исля-ханеге ёлласынлар.
Сонъра манъа айланды, санки бильмеген киби адресимни сорады:
— Эвинънинъ адресини бер.
Бу инсанларгъа къаршы элимден не келир эди?
Адресни айтмамакъ мумкюн дегиль эди.
Лячаре, адресни айттым.
Учь-дёрт кунь мени кимсе раатсызламады.
Амма даима козетюв алтында булунгъанымны ис эттим.
Уджремнинъ пенджереси сыкъ-сыкъ ачыла, эр сефер сескенип еримден турам.
Юкъланаджакъ вакъытта коридорда, къапым янында лакъырдылар этиле.
Юкъусызлыкътан гъает ёрулдым, дигер уджрелерден кельген агълав сеслери, ишкендже япылгъаныны ифаде эткен сеслер, ферьядлар асабымны текмиль боздылар.
Бир кере энди козюм юкъугъа кеткен вакъытта татлы бир сестен уяндым.
Озюмни тюш корем зан эттим.
Факъат бу тюш дегиль эди.
Янаша одагъа янъы кетирильген мабюс Къуръан окъуй эди.
Оны динълеерек, агълагъанымны дуймай къалдым.
Агъызымны диваргъа якъын кетирип сеслендим:
— Кимсинъиз?
Джевап олмагъан сонъ текрар сорадым:
— Кимсинъиз?
Алла эшкъына ким олгъанынъызны айтынъыз манъа.
Сесинъиз таныш келе.
Бир тюрлю джевап берильмеди.
Бир къач куньден сонъ сакъчылар ибадет къылмакънынъ ясакъ этильгенини бильдирдилер.
Къомшумнынъ сесини бир даа эшитмедим.
Албу ки, бу сеске о къадар алышкъан эдим, о токътагъан сонъ озюмни ялынъыз къалгъан киби ис эттим.
Уджрелердеки мабюслерге отьмек дагъытылып башланды.
Бутюн дикъкъатымнен тышарыны динълейим.
Сакъчынынъ энъ сонъки отьмекни бергенде сёйлеген ракъамы 81 эди.
Демек, бу ерде 81 адам булунмакъта.
Оларнынъ бутюн япкъан ишлери берильгенни емек, соргъу этильмек ве акъибетини беклемектен ибарет эди.
Социаль адалетсизликнинъ энъ ашагъы басамагъы олгъан бу ерде истенильген ве акъылгъа ич де ятмайджакъ ишлер япыла эди.
Бир кунь къапынынъ анахтар делигинден бакъып, къаршыдаки уджреге бир табакъ емек кетирильгенини корьдим.
Къавурылгъан эт къокъусы буруныма урулды.
Макюм этильгенлернинъ буюк бир эксериетине сиясий къабаат къоюла.
Бир де укюметнинъ истеген алтын парасыны берип оламагъанлар.
Булар чарлыкъ деврининъ зенгинлери, я да варислери эди.
Киевде чыкъкъан «Янъы заман» газетасынынъ саиби де булар арасында эди.
% Озюндеки 20 бинъ алтын рубледен гъайры бабасынынъ Париж банкларынынъ бирине къойгъан 120 бинъ алтын франкы да истениле эди.
Элинде парасы олмагъаныны сёйлеген социаль-демократ газетаджы Париждеки парасынынъ Москва укюмети ихтиярына берильмеси акъкъында язы язып бере, амма 20 бинъ алтын рублесини бермегени ичюн Ташкент ГПУ-сына къапатыла.
О девирде олып кечкен адиселер козь огюмден фильм киби кече.
ГПУ деген тешкилятта эр бир адам ичюн азыр джинаетлер бар, адамгъа тек онъа азырлангъан союны итираф этмек къала.
Мен де бир себепсиз ГПУ-нынъ элинде дегилимми?
Бутюн арекетлерине бакъмадан, маневиятимни истегенлери киби бозып оламадылар, къарарымны ве джесаретимни къыралмадылар.
Энди не япса, япсынлар, даянмагъа къарар бердим.
Мени энъ чекиштирген шей, къарымны ве балаларымны бир даа корьмемек къоркъусы эди.
Артыкъ уджре аятына алыштым, берген емеклерини козьлерим къапалы алда емеге алыштым.
Къуветимни гъайып этмемеге тырыштым.
Сонъки соргъудан тахминен бир ай кечти, сорагъан-арагъан ёкъ.
Кя тюшюне, кя юкълай, иште, куньлеримни кечирем.
Бир шей анълап оламайым.
Манъа бериледжек джезанынъ насыл оладжагъы иле меракъланам.
Олар истеген сучларны къабул этмейджек, итираф этмейджегим.
Факъат, эписи бир, мени махкюм этеджеклерини билем.
Ич олмагъанда къуршунгъа тизильмектен къуртулыш умюти ичимде яшай.
Куньлер кече берди, вазиетимде бир тюрлю денъишюв корюнмеди.
## ЁЛДЖУЛЫКЪ
13 номерли уджреде докъузынджы айны толдургъан кунюм, уйле емеги вакътында, бирден къапым ачылды ве ичери бир къач аскер кирди.
Деръал эшьяларымны топламакъ керек экенимни айттылар.
Ашымны ашамагъа мусааде этмедилер.
Бу теляштан къоркътым.
Демек, эр шей биткен, меним акъкъымда укюм чыкъарылгъан.
Энди мени атаджакълар.
Башым бирден гъувулдап башлады.
Ич бир шей сёйлемейип, аскернинъ юзюне бакъа эдим.
Козьлеримнинъ огюнде къадыным ве чоджукъларымдан гъайры башкъа бир шей ёкъ эди.
Дерсинъ, къаршымда манъа тюфегини тиклеп тургъан бир аскер тура.
Бир офицер къадынымны дигери де балаларымны туталар.
Олар манъа догъру чапмакъ ичюн чапаланалар.
Козьлеринден яшлар тёкюльген балаларыма бакъам.
Бу бакъышта айларнынъ нетиджеси оларакъ догъгъан асретликнинъ истирабы бар эди.
«Насыл олса да ольдюреджек мени.
Бошуна чарпынмайым, шу эки сание ичинде бири-биримизни тоя-тоя сейир этейик», демек истейим, сонъра къадыныма бакътым, офицернинъ элинден къуртулгъан, онынъ гурь сия сачлары рузгярда саврула ве манъа «Метин ол!..
Санъа бир шей япып оламазлар.
Сагъ къалсанъ, бизлерни унутма...» деп багъыра эди.
«Сиз де мени унутманъыз» демек ичюн агъызымны ачаджакъ олам.
О аньде силя сесини анъдыргъан бир гурюльти дуйдым ве мен коксюмде ис эткен бир аджджы иле терен къаранлыкъ ичине комюльдим.
Шиддетли бир сарсынтыдан кендиме кельдим.
Аскер элимни тутып, эп чеке, бир аньлик байгъынлыкътан мени айындыраджакъ ола.
Корьген хаялымнынъ тесиринде эдим.
Аскернен азбаргъа чыкъкъан сонъ темиз авада бираз озюме кельдим.
Орталыкъта кимсе корюнмей.
Бир муддет бекледик.
Ниает, къара бир машина янымызгъа келип токътады.
Бир офицернинъ озгъарувы алтында янъы ёлджулыкъкъа чыкътыкъ.
Бу дефа ёлджулыгъымыз пек узун сюрьмеди.
Эски бир бина огюнде токътадыкъ, тюшмек эмир этильди.
Янымдаки яш офицернен берабер бу бинагъа кирдик.
Къапыда джеплеримни тинтип башладылар, мен бунъа пек къувандым, демек, атмайджакълар.
Бойле бир укюм олса, башта ольдюрип, сонъра тинтер эдилер.
Бу ферахлыкъ дуйгъусынен этрафымны тедкъикъ этмеге башладым.
Бир коридор бою кетемиз.
Мында пек чокъ демир къапылар бар.
Оларнынъ бириси гурюльтинен ачылды.
Бу ер умумий уджре эди.
Кучюк бир ода олмасына бакъмадан, ичерисине адам толдурылгъан.
Кошедеки уфакъ сет устюнде эки адам отура.
Сетнинъ астында чыкъып тургъан баджакълардан бир къач адамнынъ да анда яткъаны анълашыла.
Отурмагъа ер ёкъ.
Къапы огюнде турып, ичеридекилерге бакъам.
Урбалары бирер пачаврадан ибарет эди.
Махбюслернинъ буюк бир къысмы зайыф эди.
Бундан гъайры уджре ичининъ авасы пек агъыр эди.
Юрегим буланмагъа башлады.
Олар да мени аджыгъан киби бакъалар.
Къарарнен йигирми яшындан алтмыш яшынадже олгъан адамлар.
Сачлары къарма-къарышыкъ ве пис эди.
Пек сыкъ отургъанларына бакъмадан, эписи бир, ер ёкъ эди.
Назарымны текрар сеттекилерге чевирдим.
Бириси текаран къыбырданды, бираз дикъкъатнен манъа бакъып тургъан сонъ:
— Сиз кимсинъиз? — деп сорады.
— Адым Шевкъи Бекторе, — деп джевап бердим.
— Бу ерге янъы кельдинъизми?
— ГПУнынъ элинде олгъаным чокътан, амма бу ерге янъы кельдим.
Башыны теэссюфнен саллады.
— Корьгенинъиз киби, бу лянетли одада отурмагъа биле ер ёкъ.
Сыртынъызны диваргъа таяп, парашанынъ устюне отура билесинъиз.
Айткъаны керчек эди.
Лячаре, парашанынъ устюне отурдым.
Бир муддет сонъ мени суаль ягъмурына туттылар.
Кими къаерли олгъанымны, кими насыл къабаатнен тюшкенимни, тыштан не киби хаберлер эшиткенимни сорайлар.
Бекяр олын-олмагъанымны, къач балам бар олгъаныны...
Иште, меним келювим олар ичюн янъылыкъ эди.
Мен де къыскъа джеваплар бере, меракъларыны къандырмагъа арекет этем.
Аля даа бири-биримизге толу ишанч ёкъ, мукъайтлыкъны унутмамалы.
Парашанынъ устюнде отургъаным алда юкъладым.
Саба уджредеки хафиф гурюльти козюмни ачты.
Эр кес менден эвель тургъан, меним уянмамны беклей экенлер.
Козьлеримни ачкъанымны корьгенинен этрафыма топландылар.
Тюневинки чекингенлик къалмагъан эди.
Кене бир чокъ суаллер сорамагъа башладылар.
Сёзлери даа да самимий эди.
Сетте отургъан адам меним айретимни анълагъан киби яныма кельди.
— Бу ерге кельгенлернинъ акъибети, анджакъ, саат экиден сонъ белли ола, — деди о. — Эгер о саатке къадар эшьяларынъны топламакъ эмир этильмесе, демек, къаладжакъсынъ.
— Эшьяларым топланмасы эмир этильсе, къаерге кетеджегим.
— Къаерге оладжакъ?
Атмагъа алып кетеджеклер, пек сийрек алларда башкъа ерлерге ёллайлар.
— Демек, шимдилик, олюмден къуртулгъан оламмы?
Эписининъ юзьлери севинчле парылдады.
— Эбет, — дедилер.— Вазиет буны косьтере.
Емектен сонъ уджре аркъадашларым эп отургъан ерлеринде отуралар.
Бир уджреде йигирми киши эдик.
Энъ буюгимиз алтмыш беш яшларында эди.
Онъа эр кес «къарт» деп мураджаат эте ве о бу ода ичиндеки энъ мутебер ерде, сет устюнде ята эди.
Эпимиз ичюн бир кельген емекнинъ дагъытылмасыны къарт идаре эте эди!
Айлар бири-бирини такъип эте, уджредекилернен даа якъын таныштым.
Кимерде саатлернен лакъырды этемиз.
Бойле лакъырды этип отургъан куньлернинъ биринде буюк демир къапы, эр заманки киби, шаматанен ачылды, ичери кирген сакъчы джебинден бир кягъыт чыкъарып, беш кишининъ фамилиясыны окъуды.
Булар эшьяларыны топламакъ ве азыр олып турмакъ керек экенини айтып чыкъып кетти.
Эпимиз шашып къалдыкъ.
Шимдиге къадар боеш кишини бирден истемеген эдилер.
Деръал турып, оларнынъ азырланмаларына ярдым эттик.
Бир тарафтан да теселли беремиз: «Эр алда эвлеринъизге кетесинъиз», ден эдик.
«Эбет, эбет, эпинъиз эвлеринъизге кетесинъиз, сизлерге не яхшы».
Буларны айтамыз, амма айткъанларымызгъа озюмиз де ишанмаймыз.
Тек оларны инандырмакъ, гонъюллерини алмакъ ичюн айтамыз иште.
Уджреден чыкъмаздан эвель къучакълаштыкъ, опюштик ве мунълы алда ведалаштыкъ.
Чареси олмагъаныны бильгенимиз алда, бошагъан сонъ эвлеримизге барып, сагълыкъ-селяметлик хаберлерини бильдирмелерини де риджа эттик.
Заваллылар.
Бу сёзлеримизни ве истеклеримизни эшиткен сонъ козьлери парылдай.
Бельки, керчектен сербестликке чыкъаджакъларына ишанадырлар.
Демир къапы текрар ачылып къапалды.
Кеткенлернинъ артындан шашкъын-шашкъын бакъып къалдыкъ.
Уджрени терен бир сессизлик сарды.
Эминим ки, эр кес о аньде кенди истикъбалини тюшюне эди.
Кеткенлернинъ къуртулыш умюти ёкъ эди.
Ичимизде булунгъан вазиет бизни богъмакъта.
Ерлешме иши биткен сонъ кене эпимиз муштерек дертлеримизге далдыкъ.
Кеткенлер унутылды биле, келеджеклернинъ ким олгъаныны тюшюнемиз.
ГПУ ич бир заман уджрелерни бош тутмай.
Биз исе янъы келеджеклерни эм истей, эм истемеймиз.
Истемеймиз, чюнки кене сыкълашаджакъмыз.
Истеймиз, чюнки тыштан кельген энъ янъы хаберлерни эшитеджекмиз.
Бу да уджредеки аятымызгъа бир тазелик, бир джанлылыкъ береджек ве сёнмекте олгъан умютлеримизни алевлендиреджек эди.
Уйлелик емектен сонъ, бош миделеримизге бираз олса да гъыда кирди, уджредеки ерлеримизге узанып, хаялгъа далдыкъ.
Бу эснада бирден къапы шаматанен ачылды, сакъчылар узун бойлу, сарышын генчни ичери итедиктен сонъра, айны шойле шаматанен къапыны къапаттылар.
Бутюн назарлар янъы кельген генчке догърултылды.
Солгъун юзю агъыр хасталыкътан янъы тургъан киби эди.
Аякъларында тураджакъ алы да ёкъ эди.
Сесини чыкъармайып, бир кошеге сокъулды, эпимиз ондан ким олгъаныны, бу ерге не ичюн кельгенини сораи башладыкъ.
Польшалы олгъаныны, алты айдан берли ГПУнынъ зинданларында ялынъыз яшагъаныны, тефтиш ве соргъулар эснасында кендисине акъылгъа ятмайджакъ искенджелер япылгъаныны, бу искенджелерге даянып оламай, устюне къоюлгъан къабаатларны танымакъ зорунда къалгъаныны узун-узун анълатты.
Шимди де къуршунгъа тизиледжегинден къоркъмакъта.
Башына кельгенлерни анълаткъанда эеджанлана, окюрип-окюрип агълай эди.
Бир саат огюне махкюм этильгенини озюне айткъанлар.
Ады Пашкевич эди.
Бир колхозда эсапчы олып чалышкъан вакъытта отуздан зияде адамдан ибарет группанен берабер о да якъалангъан.
Буны айтыркен:
— Ой, боже мой, что я сделал! — дие къычыра эди.
Пашкевич иле берабер къапалгъанларнынъ къабааты — девлет мал-мулькине зарар бермек эди.
Бу къабаатнынъ джезасы беш йылдан он йылгъадже тюрьме ве я да къуршунгъа тизильмек эди.
Иште, Пашкевич азырлангъан итирафнамени имзалагъан, шимди атыладжагъыны беклей эди.
Олюм къоркъусы уджренинъ диварларыны биле сарып алгъан эди.
Биз де Пашкевичнен берабер къуршунгъа тизиледжек киби эдик.
Акъшам козьлеримизге юкъу кирмеди.
Кендимизни унутып, бу генч инсаннынъ алыны тюшюндик.
Къапыдаки кучюк пенджере ачылгъанынен уджреде бир бомба патлагъан киби олды.
— Пашкевич, — деди сакъчы, — эшьяларынъны азырла.
Эпимиз Пашкевичке бакътыкъ.
Демек, бекленген къоркъунчлы ань ниает кельди.
О бирден еринден фырланды, уджренинъ аркъасына къачты.
Къоркъудан козьлери фалташ киби олгъан.
Огюне кельген бир махбюснинъ бойнуна сарылып, бутюн вуджудынен титрей, бир тарафтан да сеси чыкъкъаны къадар багъыра.
— Ёкъ, кетмем!
Мени быракъманъыз!
Манъа ярдым этинъиз.
Ольдюреджеклер, атаджакълар мени.
Ольмек истемейим.
Ялварам мени оларгъа берменъиз.
Бу эснада апсхане башлыгъы кельди ве генч польшалыны тынчландырмагъа башлады.
— Не багъырасынъ, Пашкевич?
Делирдинъми сен?
Сени башкъа бир уджреге кечиреджекмиз.
Тюрьме башлыгъы Домфорт сёйлене, амма Пашкевич оны динълемей, чапалана , ялвара эди.
ГПУ джеллятлары Пашкевич киби бинълерджесини сустургъанлар, бунда да зорлукъ чекмейджеклери белли эди.
Домфортнынъ «тутунъ шуны» деген эмиринден сонъ сакъчылар оны бир сание ичинде чыкъардылар.
Генчнинъ аджджы ферьяды бутюн коридорны къаплады.
Демиркъапы буюк бир гурюльти иле узеримизге къапалды.
Коридорда Пашкевичнинъ сеси кесильди.
Куньлер, бири-бирине бенъзеген куньлер кечелер.
Уджреде Калантаров адлы бир самаркъандлынен эр кестен чокъ къонуша эдим.
Бу акъыллы ве медениетли бир адам эди.
О куню де къаршы-къаршыгъа отурып, кене къонуша эдик.
— Мен, — дей о, — чар заманында миллионлар саиби бир адам эдим.
Мал-мулькимнинъ адди-эсабы ёкъ эди.
Айрыджа магъазларым бар эди.
Инкъиляптан сонъра нем бар олса, эпиеини алдылар, бир къач дефа да къападылар.
Эрсеферинде пара къаптырып къуртула эдим.
Алты ай эвель мени ве огьлумны якъалап, текрар бу ерге кетирдилер.
Менден 120 бинъ алтын рубле истейлер.
Манъа бу къадар пара къайдан кельсин?
Олгъан парамны оларгъа берип битирдим.
Учь ай огълумнеп берабер о бир бинада, 12 номерли камерада къалдыкъ.
Меним яшым буюк олгъаны ичюн бу ерге авуштырдылар.
«Истеген парамызны берсенъ, сени де, огълунъны да азат этермиз», дедилер.
Бираз сакълы парам бар амма, ГПУ бир заман тоймакъ бильмей... айтмагъа къоркъам, достум.
Къадынымнынъ да бир микъдар зийнет эшьясы олмакъ керек.
Амма, айткъаным киби, буны да берсем, сонъ пе оладжакъ?
Не иле кечинеджекмиз?
Эм бу истевнинъ арты кесильмейджек киби.
Кене де пара истейджек ве сонъра ипсанны ёкъ этеджеклер.
Бир меселе даа бар.
Аджеба, топлагъан параларымнынъ къачта къачы укюметке берилир?
Не къадары ГПУ менсюплерининъ джеплерине кире.
Адамларнынъ эписи ачкозь олды.
ГПУ зинданларынынъ ичи инсанларнен толумы?
Бу махбюслернинъ ичинде хусусий муамеле этильгенлери де бармы?
— 12 номералы уджре насыл? — деп сорадым.
— Эр заман толу ола, отураджакъ, ятаджакъ киби бир къарыш ерёкъ.
Махкюмлер бутюн кунь аякъта турмакъ меджбуриетинделер.
Уджренинъ эр кошесинде ятмакъ ичюн ер азырладылар, амма о ерге де къартлар ве хасталар яталар.
Дигерлери исе невбетнен яталар.
Эр кунь адам башына 200 грамм чамур киби отьмек, 300 грамм тузлу балыкъ ве 400 грамм сув берелер.
Табиий ки, бу къадар сувнынъ кимсеге етмегени ичюн заваллы махбюслернинъ терилери чатлап башлай.
Адамлар ёргъунлыкътан, ачлыкътан байылып къалалар.
Эгер олар озьлери аз бир вакъытта аякъкъа турмасалар, йыкъылгъан ерлеринде ольмеге махкюмдирлер.
Зира, кимседе оларны ерден турсатаджакъ къадар такъат ёкъ.
Геджелери соргъугъа чагъыра ве соргъу вакътында акъылгъа кельмеген искенджелерни япалар.
Уджреде эписи олып сексенге якъын махбюс булуна.
— Мен де о къадар сайгъан эдим,— дедим мен.
Айретнен юзюме бакъты.
— Анъламадым,— деди.— Ёкъса, сиз де о уджреде эдинъизми?
— Ёкъ, — дедим.— Меним булундыгъым ер онынъ къаршысындаки 13 номералы уджредир.
Сакъчылар отьмек бергенде сайып дагъыталар, сексен адам олгъаныны о маальде анълагъан эдим.
Калантаров енгильден кулюмсиреди:
— Япаджакъ башкъа ишлери олмагъан сонъ, бойле саде адиселер биле инсанны мешгъуль эте дегильми? — деди.— Бу режим миллетке аз шей чектирмеди ве чектиреджек де.
Аля «Август еди» усулы иле зулумнынъ энъ шиддетлисини тедбикъ этелер.
— «Август еди» дегенинъиз недир? — деп сорадым.
— Сорама,— деди.— Бу Алланынъ белясы коммунистлернинъ бутюн тюшюнджеси рус миллетине даа насыл ве не киби эзиет япаджакъларыны планлаштырмакътан башкъа недир?
Бу сонъки иджат эткен усуллары да ЧК ве ГПУ келимелери къадар къоркъунчлыдыр.
«Август еди»...
Лянет олсун мельунларгъа.
Адам зияде асабийлешти, эллери титрей, лаф этип оламайджакъ къадар ачувлы эди.
— Афакъанланмакъ бош шей, — дедим. — Бу адамларны ёкъ эте билирмисинъ?
Иште, бутюн меселе бунда.
— Бекторе, чокъ акълысынъ, —деп башыны саллады, — чокъ акълысынъ амма, ачувланмамагъа имкян бармы?
Козюмнинъ огюнде юзлердже масюм инсанларны къуршунгъа тиздилер.
Я о уфачыкъ бичаре балалар?
Олар да девлетнинъ малыны ягъма эткенлерми?
Оларнынъ не олаяткъанындан хаберлери биле ёкъ эди.
Аналарынынъ къучагъында джан бердилер заваллылар.
— Унутмалысынъ буларны, — дедим. — Унутманъ лязим.
Бильхасса 12 номералы уджреде яткъан огълунъны тюшюнмелисинъ.
Сесини чыкъармады. Козьлерини бир нокътагъа тикип, эп тюшюнди.
Шу аньде бельки огълуны, бельки де къадыныны тюшюнедир?
Эпимизнинъ къафамызда айны шей бар эди.
Олюм бельки эр шейни силе билир амма, бизим киби севгилилерине къавушалмайып, олар акъкъында тек тюшюнмек меджбуриетинде олгъанлар ичюн бу олюмден де бетер азап эди.
Балаларына ве къадынына асретлик чеккен адамлар эдик.
Бу асретлик бизим ичимизни токътамайып якъа.
Бу азаптан бир сание биле къуртулмакънынъ чареси ёкъ.
Буларны тюшюнген сайын асретлигимиз арта, бенъзимиз сарара.
Сагъ къалмакъ ичюн курешмек шарт эди.
Танърынынъ ярдымынен бир кунь къуртуладжагъыма, Ватаныма ве аилеме къавушаджагъыма иманым бар эди.
Иште, бу киби тюшюнджелернинъ тесири алтында эр тюрлю зорлукъларгъа даяна ве ирадемни асла джоймай эдим.
Калантаровнынъ сесинден озюме кельдим.
— Эбет, «Август еди»,— деди о. — 1932 сенеси август 7-де укюмет янъы къарарнен халкъны шиддетли эзиет алтына ала.
Халкъ бунъа къыскъадан «Август еди» дей.
Бунъа «Август еди фелякети» демек даа догъру олур эди.
Бу къадар девлет малына зарар бергенлер ватан хаини ве халкъ душманы эсап этилерек, джезагъа чекиле.
Къарарнынъ эдасы ГПУгъа  вале олуна.
ГПУ бу янъы вазифесине дёрт эльнен сарылды.
«Август еди» къарары халкънынъ козюни къоркъузмакъ ве баш къалдырмагъа фырсат бермемек ичюн ГПУнынъ элинде дешетли силягъа чевирильди, девлет малыны чалгъанлар, къарынларыны тойдурмакъ ичюн колхоз малындан шахсен файдалангъанлар, атта тарлаларда, ёл кенарларында тек-тюк къалгъан экин башакъларыны топлагъанлар тутып къапатылгъан, бир къысмы да соргъусыз-суальсиз къуршунгъа тизильген.
Халкънынъ элинде олгъан алтын-кумюш шейлерни де чекип алалар.
Чекиштирювлерге даяналмайып, элинде бар олгъан зенгинлигини теслим эткенлер де этмегенлер де джезадан озьлерини къуртарып оламадылар.
Бу девлет сойгъунджылыгъындан башкъа шей дегильдир, Бекторе.
Кремльдеки коммунистлер аля даа тоймакъ бильмейип, халкъны соймакъны девам эте,— деп сёзюни битирди.
Бу къадар акълы сёзлерге не джевап бере билирдим?
Онынъ айткъанлары керчек эди.
Нидже къабаатсыз инсанлар топракъкъа къарышты, нидже сабий балалар аналарынынъ къучакъларында ольдюрильди, ювалар бозулды.
Бу лакъырдылар асабымызны бозмакътан гъайры бир ишке ярамай.
Сусмакъ керек эди.
Уджремизде эр заман олгъаны киби кеткенлернинъ ерини янъы кельгенлер ишгъаль эте, эпимиз айны азапларны чекмек ичюн бу ерде бирлешемиз.
Уджреге кельгениме он учь ай олды.
Бу ердекилернинъ энъ эскиси мен олгъаным ичюн энъ гузель ерде де мен ерлештим.
Бу да уджредеки тахта сет эди.
## АЧЛЫКЪ
Сет устюне ерлешир-ерлешмез ачлыкъ илян эттим.
Бу къарарымны сакъчыларгъа бильдирип, кетирильген емеклерни емейджегимни айттым.
Ачлыкънынъ экинджи кунюнде къарарым тесприни косьтерди ве апсхане мудири уджреме келип, Москва ОГПУ идареси тарафындан меним акъкъымда чыкъарылгъан къарарны окъуды.
Къарарда Совет джеза кодексининъ 58-джи маддесининъ 11-джи пунктына эсасланып, он йылгъа махкюм этильгеним, джезамны кечмек ичюн Орта Асия лагерьлерине ёлланыладжагъым язылгъан эди.
Бу февкъуляде бир нетидже эди.
Чюнки шимдигедже махбюслер озьлери акъкъында чыкъарылгъан къарарларнен таныш этильмей эди.
Мадам ки, он йылгъа махкюм этильген ве меджбурий хызмет лагерьлерине ёлланылгъан экеним, о алда ГПУнынъ бу уфачыкъ одасында не ичюн туталар мени?
Шу аньге къадар мындаки баштакълыкъларны козь огюне аладжакъ олсакъ, истегенлери къадар тута билелер.
Тюрьме башлыгъына мени лагерьге алып кетмегенлериндже ачлыкъ тутаджагъымны айттым.
Не джевап берди, не де юзюме бакъты, къапыны къапатып чыкъып кетти.
Ачлыкъ тутып башлагъанымдан сонъ сагълыгъым даа да бозулды.
Сет устюнде къыбырдамай ятам.
Уджредеки махбюслер меним бу алыма пек аджына, тек меним къатий къарарым оларны сусмагъа меджбур эте эди.
Учюнджи куню уйле маалинде уджренинъ къапысы гурюльтинен ачылды.
Башымны биле чевирмеге такъатым ёкъ эди.
Кельгенлер яныма якъынлагъан сонъ оларнынъ сакъчылар экенини анъладым.
Ич бир шей сёйлемейип, мени къолларымдан ве аякъларымдан тутып, башкъа бир уджреге кечирди ве анда тахта сет устюне яткъыздылар.
Баш уджумда бир доктор бар эди.
Агъзымны ачмакъ кереклигини айтты, ачмагъанымны корьген сонъ, меджбурен агъзымны ачып, илядж тёкеджек олды.
Ичмемек ичюн агъзымда туттым ве узериме эгильген докторнынъ юзюне тюкюрдим.
Бунъа бакъмадан, о резина ичекни агъызыма сокъты ве ичирмекни девам этти.
Бойледже, ич истемеден бир микъдар иляджны ичмек зорунда къалдым, ачлыкъ тешеббюсим де ашхане идареджилерининъ тешеббюсинен сонъуна етти.
Бираз вакъыт бу ерде яткъан сонъ, уджреме кетирип, сетим устюне яткъыздылар.
Анълашыла ки, шимдилик меним ольгенимни истемейлер.
Демек, мен ГПУгъа даа кереким.
Уджреме дёнгенимден бир къач саат сонъ, ичери кирген сакъчы яныма келип, мени юкъарыгъа чагъыраяткъанларыны айтты.
Меним алсыз олгъанымны корьген сонъ кетип оладжагъымны, я да оламайджагъымны сорады.
Башымны саллап «кетерим» дедим.
Яваш еримден турдым.
Озюмни пек алсыз ис эткениме бакъмадан, ГПУ идареджилери къаршысында озюмни тутмакъ истедим.
Агъыр адымларнен бинадан чыкъып, ильк уджрем олгъан ерге догъру кете башладыкъ.
Амма бу кетишке юрьмек демек олмаз эдим.
Аякъларымны сюйреклей, заман-заман отурып ял ала эдим.
Башым айлана, козьлерим огюнде къырмызы, къара худжур шекиллер учуша, бунъа бакъмадан, юрьмек ичюн гъайрет эте эдим.
Мердивенлерден котерильмек дешетли бир азап эди.
Эр басамакъта токътай, тыныш ала, экинджи басамакъкъа атламакъ ичюн къувет топлайым.
Ниает, сонъки басамакъкъа да котерильдим.
Бир коридорда эдик.
Сакъчы элимни чекти, токътадым.
Бир къапыны косьтерип, ичери кирмемни ишарет этти.
Къапынынъ устюнден номерге айретнен бакътым: 175.
Бу одада мени сыкъ-сыкъ соргъу япкъан Верховин отургъаныны биле эдим.
Бундан себеп, Верховин киби бир коммунист адамнынъ мени бу къадар биткен алда корьмесини истемез эдим.
Аний бир къуветнен, башымны тим-тик туткъан алда одагъа кирдим.
Бутюн гъайретиме бакъмадан, бир тюрлю аякъта туралмай, токътамайып саллана эдим.
Верховин вазиетимни анълады.
Мемнюн олгъаны сезилир-сезильмез кулюмсирегенинден белли эди.
Отурмакъ керек экенимни айтты.
Деръал ред эттим.
О кене «отур» деди.
Бираз экилендим, сонъра гъурурым гъалип кельди:
— Ёкъ, — дедим.
— Отурмам.
Меним сизге айтаджакъ лафым да ёкъ.
Мен сизнен дегиль, хусусий болюкнинъ ве я да ГПУнынъ башлыгъынен къонушмакъ истейим.
Анъладынъызмы?
Бу бекленильмеген серт къонушма къаршысында Верховин шашмалады.
Назары кескинлешти, джам киби козьлери ачувдан парылдады.
Бельки меним ичюн янъы бир искендже планы азырлагъандыр.
Бир тырыш манъа бакъып тургъан сонъ маса узериндеки чанъ дёгмесини басты ве деръал аякъ устюне турды.
Одагъа кирген невбетчиге янымда булунмасыны сёйлеген сонъ янашадаки къапыда гъайып олды.
Бир шей тюшюнеджек алда дегиль эдим.
Чюнки алсызлыгъым кеттикче арта, еримде турмам къыйынлаша эди.
Янымда тургъан сакъчы мени бийсинмейип козете, бир яндан да белиндеки тапанджасынен ойнай эди.
Тебессюм этмесине рагъмен юзюнден эндишели олгъаны анълашыла эди.
Не де олса, о да озь аяты ичюн раатсыз эди.
Он дакъикъадан сонъ Верховин къапыда корюнди.
Кельмемни ишарет этти.
Аякъларымны сюйрей-сюйрей янашадаки къапыгъа кельдим ве ичери кирдим.
Буюк маса башында униформа кийген шишман адам отура эди.
Урбасындаки бельгилерден юксек рутбели олгъаны анълашыла.
Юзюнде техдиткяр бир ифаде бар эди.
Башынен маса огюндеки скемлеге ишарет этти.
— Отур, — деп эмир этти.
— Тешеккюр этем, отурмакъ истемейим, — дедим.
— Бош ерде неге инат этесинъ?—деп сорады.
— Аягъынъда зорнен тургъанынъны анъламайсынъмы?
Эбет, исрар бош эди.
Керчектен де аякъта тураджакъ алым ёкъ эди.
Косьтерген скемлесине отурдым.
— Не истейсинъ бизден?— деп сорады.
Бу суаль къаршысында шашмаладым.
Мен олардан ич бир шей истемейим, аксине, олар менден чокъ шей истейлер.
Серт бир сеснен джевап бердим:
— Асыл сиз менден не истейсинъиз?
— Фашистлер киби ачлыкъ япасынъ, — деп багъырды.
— Не, бу ерде отургъанлар айдутмы?
— Башкъаларыны бильмейим, амма бу адам (Верховинни косьтердим) керчектен айдуттыр.
Ич бир шей сёйлемейип, бир манъа, бир Верховинге бакъа берди.
Башы иле Верховиннинъ тышкъа чыкъмасыны ишарет этти.
Ялынъыз къалгъан сонъ багъырмагъа башлады.
— Бир совет мемурине айдут демеге, оны акъарет этмеге насыл джесарет эттинъ?
Артыкъ бутюн къуветим ерине кельген эди.
Бу адамларгъа тюшюнгеним киби джевап бере биле эдим.
— Эбет, — дедим.
— Бу адам бир айдуттыр.
Чюнки инсан аятынен ойнай.
Мени къадыным ве балаларымнен корюштирмей.
Ачлыкъ илян эткенимни бильгени алда арекетлеринде энъ уфакъ денъишиклик биле олмады.
Козьлерини къыпмадан юзюме бакъа.
Сонъра эвельден азырлагъан газетаны маса устюнден алып окъумагъа башлады:
—  укюмети Беломор каналы къуруджылыгъынынъ битмеси мунасебетинен етмиш беш бинъ махбюсни афу эткен.
Бу окъугъан шейининъ манъа не алякъасы бар?
Сонъра коммунист режиминде ич бир махбюснинъ афу этильмегенини билем.
Бу идареде афу этмек — къуршунгъа тизмектир.
Бу язы бир ялан пропаганда эди.
Окъуп битирмесини беклемедим .
— Бу окъугъанларынъыздан манъа не? — деп сорадым.
— Насыл джеэттен манъа багълы ола биле?
Бир йылдан берли апсте тутулам.
Къабаатсыз олгъаным алда не ичюн мени мында тутасынъыз?
— Бизден не истейсинъиз?
— Манъа бердигинъиз джезаны там оларакъ бильмек истейим.
Олюм джезасы берген олсанъыз, ольдюринъ мени.
Апске махкюм эткен олсанъыз, мени бу ерден алып кетинъ.
Аилеме ве балаларыма къайтмакъ истейим.
Эгер акъкъымда укюм чыкъкъан олса, оны бугуньге къадар омюрге кечирмемек айдутлыкъ дегильми?
Къаршымдаки адам сесине татлы аэнк бермеге ве адий бир идареджи ролюни ойнамагъа ареке тэте.
Сакин сеснен:
— Бекторе аркъадаш, иш лагерине кетмек истегенинъизни бильдирип язгъан аризанъызны Москва ГПУ башлыгъына теслим эттим, — деди.
— Он беш куньден сонъ джевап келир.
Эгер джевап кельмесе, бу муддетнинъ сонъунда ачлыгъынъны текрар башлай билесинъ.
Коресинъ ки, бу хусуста меним элимде бир шей ёкъ.
Амма аиленъе бир мектюп яз.
Корюшмек ичюн бу ерге чагъыр.
Бу мектюпни хусусий бир курьер иле теслим эттиририм.
Бу мектюпни сенден къабул этип алгъанлары акъкъындаки имзаны санъа косьтеририм.
Насыл, бу теклифке разысынъмы?
Бир эеджан далгъасы вуджудымны сарып алды, дерсинъ, бу аньде къарыма ве балаларыма къавуштым.
Кульмеге чокътан унуткъаным ичюн бахт дуйгъусындан агъламакъ истей эдим.
Чёльде сувсызлыкътан олеяткъан бир адам киби эдим.
Аджеба, бир сагъынмы коре эдим?
Буларны тюшюнгенимнен юзюне бакъып, шакъа этип-этмеяткъаныны бильмеге тырыштым.
Чюнки бу коммунистлерге ве ГПУ менсюплерине асла ишанмакъ олмаз эди.
О адам меним не тюшюнгенимни анълагъан киби лакъырды этип башлады.
— Шимди бундан башкъа бир шей япып оламам сен ичюн Бекторе.
Мына бу кягъыт ве къалемни ал да аиленъе мектюп яз.
О узаткъан кягъыт ве къалемни алыр экеним, элим титреди.
Буюк бир эеджан иле къарыма сагъ экенимни, онынънен корюшмек истегенимни, мектюпни алгъанынен Ташкентке кельмеснни яздым.
Сонъра къатлап узаттым.
Мектюпни меним янымда конверт ичине къойды ве тезден теслим этеджегини айтты.
Уджреме къайтыркен, бам-башкъа адам эдим.
Деми сюрюнген аякъларымда буюк бир къувет бар эди.
Сетке узандыгъым заман кендимни Ашхабаддаки эвимде, къадыным ве балаларымнынъ янында ис эттим.
Яшамакънынъ бу къадар татлы ве бу къадар муджизевий олгъаныны бир заман фаркъ этмеген эдим.
## ЗИЯРЕТ
Арадан учь кунь кечти.
Бир саба уджремнинъ къапысы ачылды.
Ичери кирген сакъчыны ич севмез эдим.
Титис къияфетли бир адам эди.
Бени юкъарыгъа чагъыргъанларыны айткъанынен еримден атылып турдым.
Онъа сарылмакъ ве опьмек истей эдим.
Демек, хаялларым керчеклешмекте.
Насыл севинмез ве насыл бу адамны севинчиме ортакъ этмек истемезим?
О аньде эр кеснинъ айны эеджанны, айны севинчни ис этмесини истер эдим.
Мердивенлерден чапып чыкътым ве соргъу акимининъ одасына кирдим.
Козьлерим бир аньде оданы араштырды.
Эбет...
Къадыным оданынъ бир кошесинде тура эди.
Экимиз де бир эйкель киби бири-биримизге бакъа, эеджан ве айреттен агъызымызны ачалмадыкъ.
Бирден соргъу акимининъ «къонушма изининъиз ярым сааттыр» деген сёзлеринден кендиме кельдим.
Йигирми айлыкъ асретлик бу ярым сааткъа сыгъдырыладжакъ эди.
Бунъа да разы эдим.
Къарымнынъ янына чапып бардым.
Лафны неден башламасыны бильмейджек алда эдик.
Козьлеримнинъ огюнде балаларым туралар.
Аджеле оларны сорадым:
— Эпимиз яхшымыз, — деди. — Сен бизлерни къасевет этме, озюнънинъ сагълыгъынъ насыл?
— Сиз де меним ичюн раатсыз олманъыз, — дедим. — Ялынъыз эр заман дуаларынъызда меним ичюн де Танърыгъа ялварынъыз.
Эр шейге даяна биледжек къадар такъатым бар.
Шу аньден итибарен озюмни даа къуветли ис этем.
Къарым этрафына яваштан козь кездирди.
Соргъу акими пенджере кенарында газета окъуп отургъаныны корьген сонъ, манъа бираз даа якъынлап фысылдады:
— Сени тюшюнмеген бир саниемиз биле ёкъ.
Дуаларымда къуртулманъ ичюн ялвармакъны унутырыммы?
Бир кунь ола мытлакъ эвинъе къайтаджагъынъа инанам.
Бизни де ич раат къалдырмайлар.
%Бир гедже ярысында къапыны ачылмакъ тырышкъанда, урулмасындан уяндым, эм къапыны ура, эм де «ачынъыз!» деп багъыра.
Къоркъунен къапыгъа келип, мандалны чектим.
Къаршымда учь ГПУ офицери ве бир туркмен терджиманы тура эдилер.
Ич бир шей демеден, деръал ичери кирди ве эвни тинтип башладылар.
Язы масасындан башлап, эвде не къадар эшья ве долап бар исе эписини дикъкъатнен тешкердилер.
Базы китап ве мектюплерни бир тарафкъа айырдылар.
ГПУ офицерлерининъ уйкен отурма одасына догъру юрьди.
Адынынъ Верховин олгъаныны сонъундан бильдигим бу офицер, элини долапкъа узатыркен, мен яваш одадан чыкътым.
О аньде мен япа биледжек екяне чаре бу эди.
Долапнынъ аст козюне ильванларымнынъ бир къысмыны памукъ ичине сарып къойгъан эдим.
Къалгъан бираз къысмыны да арагъанларнынъ къолайджа буладжакъ ерине къойгъан эдим.
Эгер одада къалсам, эеджанланып эр шейнн белли этебилем.
Бир муддет коридорда бекледим.
Ниает, адамнынъ одадан чыкъкъаныны корьген сонъ, сакин адымларнен ичери кирдим.
Бу вакъыт соргъу акими: «Юксек сесле къонушынъыз» деди.
Къарым деръал сесини юксельтип, мевзуны денъиштирди.
Ярабби...
Соргъу вакътында кечмек бильмеген вакъыт шимди дуйдурмадан кече.
Зияретни биткенини айткъан акимнинъ артындан биз де юрьдик.
Тышта айырылыр экенмиз къарым;
— Аллагъа эманет ол, — деди. — Бизлерни тюшюнип раатсыз олма.
Башымны салладым:
— Сиз де раатсыз олманъыз, — дедим. — Балаларымны бирер-бирер опьмекни унутма.
Эпинъиз Аллагъа эманет олунъ.
Козьлери яшланды.
Метанетини гъайып этмемеге тырышкъаны корюне.
Сакъчынынъ янында кетеркен, бир даа айланып бакътым, узакълашкъандже артларындан бакъып турдым.
Олар кошеден кечип, козьден гъайып олгъанларынен Верховиннинъ сесини эшиттим.
О аньде булундыгъым алемден мени айырып, не истей менден?
— Отур, Бекторе...
Ич бир шей тюшюнмейип отурдым.
Бу вакъытта ачыкъ олгъан къапынынъ огюнде бир адамнынъ тургъаныны корьдим.
Верховин оны манъа косьтеререк:
— Сен корьген бу адам, сенииъ акъкъынъда базы ачыкъламаларда булунды, — деди. — Зан этсем, сен де буларны къабул этеджексинъ.
Белли тактикаларыны аля денъиштирмегенлер.
Буларда ич инсанлыкъ ёкъмы?
Меним шу саниедеки рухий вазиетимден файдаланмакъ истейлер.
Эписи бир мени енъип оламайджакъларыны косьтермек керек эдим.
— Насыл итираф?
Насыл итираф акъкъында айтасынъыз? — деп сорадым.
Верховин манъа тесир этеджек келимелерни арар киби бир ань токъталды, сонъра даа назик бир тильнен девам этти:
— Инат этмектен ич бир шей къазанмайджакъсынъ, Бекторе аркъадаш, итираф этсенъ, бельки, джезанъ енгиллешеджек.
Раат бир алда кресло ичине чёккен эди.
Эллерини къурсагъы устюне хачлагъан, пармакъларынен даире чыза, бу алынен вазиетке аким олгъаныны косьтере.
Бу адам меним акъкъымда аля бир укюмге саип олмайджакъ къадар абдал эди.
Онынъ ичюн де бойле сачма оюнлар япа.
Къапалгъаныма йигирми ай олды.
Къарымны корип, къонушкъан сонъ рухумда олып кечкен денъишмелернинъ тесири алтында эр шейни къабул этеджек беллейдир.
Асла...
Бу аньде озюмни даа да къуветли ис этмектем.
Бугуньгедже тек Танърыгъа ишандым, бундан сонъ да эп онъа ишанаджагъым, анджакъ онынъ ярдымынен даянаджагъым.
— Мен бу адамны танымайым, — дедим. — Онынъ да мени танымагъанына емин эте билем.
Эгер бизлернинъ таныш олгъанымызгъа эмин олсанъыз, о алда бизлерни къаршылаштырынъыз, Верховин аркъадаш.
Верховин бир ань шашмалады.
Амма чабик озюни эльге алды.
Юзюме, козьлеримнинъ ичине серт-серт бакъты.
— Бекторе аркъадаш, — деди. — Биз насыл истесек, ойле япармыз.
Кимседен, хусусан сенден акъыл алмакъ ниетимиз ёкъ.
«Ёкъ», деп джевап бермек истедим.
Верховин элини котерип:
— Бугуньлик бу къадар къонушма етер, — деп багъырды.
Сонъра чанънынъ дёгмесини басты, кельген сакъчыгъа уджреме алып кетмекни эмир этти.
## ЛАГЕРЬ ЁЛДЖУЛЫГЪЫ
Саба кунеш дагъларны ве шеэрлерни индже бир сюсле къаплай, яваш-яваш бу сюстен айырылып кунеш ышыкълары дюньяны айдынлатмагъа башлай.
Ич бир тюрлю денъишме ёкъ эди.
Амма мен бу ерлерни денъишкен бир асрет, къайгъы ичинде сейир этем.
Козьлерим манъа тебессюм этеджек бир таныш чере къыдырып, бош ерлерде долаша.
Ах, бир дост юзь...
Бир сыджакъ сёз эшитсем.
1933 сенеси, ноябрь 10...
Ташкент ГПУсынынъ эски бинасындан чыкъкъан кунюмыз, саба бойле бир шеффаф перде артындан башлангъан эди.
Бир ГПУ машинасынен, эки сакъчы арасында отургъан алда лагерь ёлджулыгъына чыкътыгъым ань Ташкентни ве башлангъан кунни ичиме синъдирмек истей эдим.
Йигирми айдыр, куньлерим искендже мутехассысларынынъ шашыртыджы соргъулары иле уджрем арасында кечти.
Ёлландырув меркезине кельген сонъ машинадан тюшмемни эмир эттилер.
Бина шеэрнинъ четиндеки эски бир керваи сарайда эди.
Ёлландырув меркезининъ экинджи болюгинде весикъаларым азырлангъан сонъ мени хаммамгъа алып бардылар.
Эшьяларым дезинфекция япылды ве манъа лагерьде киеджек урба ве номерим берильди.
Ёлландырув лагери озь башына бир алем эди.
Кельгенимнен анъладым ки, мында махбюслер учь сыныфкъа айырылалар.
Биринджи группагъа чалышмагъа кучю олгъанлар кире, энъ агъыр ишлер оларгъа яптырыла.
Экинджи группагъа енгильдже ишлерни япып олгъанлар кире.
Учюнджи группа исе адий ишлерде чалыштырыла биледжеклерден тешкиль олуна.
Махбюслерге аш ве урба озьлери булунгъан группаларгъа коре бериле.
Сиях ренкли безден бир жакет иле панталон ве бир къат ич урба — биринджи группадакилер ичюн.
Аз кийильгеи урба — экинджилерге, кийильмейджек къадар эски, ипрангъан урбалар исе учюнджи группа ичюн бериле.
Манъа ямавлы бир урба берильгенинеы экинджи группагъа аит олгъанымны анъладым.
Бойнумда 62441 ракъамы язылгъан бир тахтачыкъ асылды.
Бу ерде бир къач тапыш чере иле расткелиштигим заман гонълюм бираз котерильди.
Оларнынъ экиси энъ сонъунда яткъан уджремде бир ара берабер олгъан озьбек йигитлери эди.
Сипириджи олып чалышалар.
Оларнынъ ярдымынен мен де сшшрджилик иши таптым.
Ёлландырма меркезинде чалышкъан мемурлернинъ одаларыны темизлейим.
Меним ичюн бу буюк бир шан эди.
Русиеде риджа эр къапыны ачкъан ве чокъ къулланылгъан бир васта эди.
Риджасыз иш булмакъ мумкюн дегиль.
Меним де гедже ята биледжек бир коридор булмам шу эки махбюснинъ риджасы саесинде олды.
Лагерьни идаре эткен ГПУ менсюплерининъ хызметлерини корем.
Ишимнинъ енгиль олувына бакъмадан, йигирми ап къаранлыкъ ве рутубетли уджрелерде ипрангъан вуджудым энъ уфакъ арекетлерден сонъ сызлап башлай.
Амма геджелери раатлана билем.
Бу арада ёлландырма меркезинде он бинъден зияде адам булуна эди.
Таджикистан джумхуриетининъ сабыкъ реиси де мында эди.
Баракларнынъ сайысы аз, махбюслер исе чокъ.
Заваллы инсанлар бири-бирлерининъ устьлеринде яталар.
Бундан гъайры, саз ве балчыкътан япылгъан бараклар бир кевгирге бенъзейлер.
Бинълордже махбюслернинъ ярысы тышта ятмагъа меджбур эди.
Лагерь озь къанун-къаиделеринен яшай.
Къуветлилер дигерлернинъ акъчасыны, урбасыны, ятагъыны чекип алалар.
Оларгъа мани олгъан ёкъ.
Бундан себеп хырсызлыкъ аллары кеттикче артты.
Ёлландырма лагериндеки мусафирлигим он кунь девам этти.
Он биринджи куню саба ёлгъа кетеджегимизни бильдирдилер.
Лагерьнынъ топланма мейданынынъ этрафы ГПУ аскерлеринен сарувлы.
Кетеджеклерни бирер-бирер чагъырып, башта устьлерини тинте, неде тапса мусадере этелер.
Кягъыт, къалем, китап булунмасына биле мусааде ёкъ.
Чанакъ ве мешребелерден гъайры эр махбюснинъ янында йигирми беш рубледен зияде пара олмамакъ керек.
Мен де ёкъламадан кечкен сонъ юз элли кишилик кетиджилер группасына къошулдым.
Бизлерни бешер-бешер сырагъа тиздилер.
Этрафымызда сакъчылар, огюмизде-артымызда ири милиция копеклери олгъаны алда ёлгъа чыкътыкъ.
Ташкент станциясына догъру кетер экенмиз, балалар ве генчлер этрафымызда чапыша, бизлерни къайгъы иле озгъара эдилер.
Юзлериндеки ифаделерден бизни аджыгъанлары корюне эди.
Буларнынъ бар къысмы меним талебелерим эди.
Лякин бу группа ичинде оджаларынынъ сюрпонликке кетеяткъаныны бильмей эдилер.
Ел узадыкъча ичимизде топаллагъанлар, ёрулып артта къалгъанлар корюнип башлады.
Сыртларына сакъчыларнынъ сюнгюлери токъунгъан сонъ меджбурий гъайретнен юрюшлерини тезлештире эдилер.
Станцияда бизлерни юк вагонларына толдурдылар.
Учь кучюк юк вагонына 150 адамны сыгъдырдылар.
Къыбырдамагъа ер къалмады.
Эр вагонгъа бирер параша, он отьмек ве бир микъдар тузлы балыкъ бердилер.
Къапылар ава киреджек къадар ачыкъ къалдырылды ве демир чильтерлернен орьтюлип, килитленди.
Поезднинъ арекет эткенини копчеклернинъ тасырдысындан бильдик.
Вагондаки махбюслербири-бирлерини танымай эдилер.
Арамызда ГПУ агентлерининъ булунмакъ итималы эр кесни мукъайт давранмагъа меджбур эте.
Ёл узайгъан, ихтиядж ве сыкъынтылар арткъан сайын чекинмеклер азлашты, айны акъибетке догъру кеткен инсанлар яваш-яваш бири-бирлерине исинмеге башладылар.
Биз Зерафшан озенининъ ирмагъында бир памукъ тарласы алына кетирльген лагерьге кельдик.
Нормаль оларакъ поезд бу ёлны он секиз саатке кече бильмесине бакъмадан, ёлджулыгъымыз беш кунь девам этти.
Айны парашаны къулландыкъ ве беш кунь тузлу балыкъ ашадыкъ.
Ара станцияларда саатлернен беклеген вакъытларымыз олды.
Вагон ичи инсан нефеси ве тер сасыгъындан бонъайды.
Бир чёль ичинде кетеяткъанымызны дуям, чюнки мешур чёльнинъ увултысыны эшитем.
Бу увулты кимерде кесиле, о вакъытларда янымдаки къырымлы деликъанлынынъ багъыра-чагъыра дарб джедвелини текрарлагъаныны динълейим.
Оны ГПУ зинданында «Марсельеза»ны сёйлеген уджре къомшума бенъзетем.
«Еди кере еди едер еди» деген сонъ, куфюрленмеге башлады.
Бир такъым эсаплар ягъа, куле, ондан сонъ асабий къахкъахалап куле.
Къырымлы генч акъылыны ойнаткъан.
Поезднинъ ара станцияларда токътамамасыны истемей эдим, чюнки парашадаки пислик этрафкъа фаджиалы къокъулар джайрата эди.
Арекет алында олгъанда бу пек ис этильмей.
Вагоннынъ ор тарафындан кирген рузгяр къокъуны бираз дагъыта эди.
Параша япында отургъанлардан бири бутюн кунь ич турмадан къусты, сонъра, чыкъараджакъ бир шей къалмагъан сонъ, яры байгъын алда серилип къалды.
Ёлджулыгъымызнынъ учюнджи куню бириси даа бир къылыкъ чыкъарды: бирден озюни демир къапыгъа атты, къапыны юмрукъламагъа ве къафасыны къапыгъа урмагъа башлады.
Кимсе оны токътатмакъ, я да тутмакъ ичюн еринден къыбырдамады.
Къыбырдамагъа биле меджалымыз ёкъ эди.
Онынъ агъызы копюрген, бурун деликлери кенишлеген эди.
Козьлери акъайгъан, башындан акъкъан къан юзюни къаплагъан эди.
Манзараны корьмемек истейим, козьлеримни къапатып отурам.
Бираз сонъра сес кесильген сонъ эр шейнинъ биткенини анъладым.
Адам ольген.
Къапыда ве ерде баш-бет парчалары бар эди.
Бешинджи куню поезд токътап, къапы ачылгъан вакъытта еринден биринджи олып къалкъкъан адам мен олдым.
Шиддетли бир ягъмур ягъмакъта.
Сыланмамакъ ичюн станцияда беш дакъикъа турмамыз керек олды.
Бу Зиядин станциясы эди.
Станция бинасы ве бир-эки эвден башкъа бир шей корюнмей эди.
Орталыкъ там-такъыр чёль эди.
Кене сырагъа тизилип кеттик.
Бу ерден он эки километр ичериде булунгъан лагерьге кете эдик.
Ягъмур айны шиддетнен ягъмакъта.
Эр шей чамур ичинде олгъанындан юрюшимиз явашлады.
Кеткен сайын ёргъунлыкъ аляметлери де корюнип башлады.
Ягъмур да къаршыдан келигъ, юзьлеримизге бир къамчы киби ура.
Янымда баягъы яшларындаки бир къыргъыз кете.
Вагондан энип, сырагъа тизильгенимизнен онынъ бойле бир юрюшке даянамайджагъыпы зан эткен эдим.
Амма шимди менден де тынч адымлар ата эди.
Эки-учь саат токътамайып юрьдик.
Бу вакъытта сафнынъ энъ огюнде бирисининъ юварлангъаныны анъладым.
Огдекилер явашлады ве токътадылар.
Сакъчыларнынъ сюнгю уджунен тюртювлери нетиджесинде юрьмек зорунда къалынды.
Заваллы адамнынъ юрьмек ичюн ич де кучю къалмагъан.
Козьлеримни къапаттым.
Бираз сонъра чамурдан да йымшакъ бир шейге басып кечкенде оларны ачтым.
Ихтияр къыргъыз яваш сеснен: «Элимни тут» деди.
Айткъаныны яптым.
Башыны аркъагъа чевирген алда кете.
«Шимди бир аскер сюнгюсини батырды» деди.
Сёзюни битиргенинен джан-аляметиле бир ферьяд дуюлды.
«Ольмеди, амма ольдюреджеклер» деп къычырды.
Саф ёлуна девам эте.
Ихтияр къыргъыз титреген давушнен «ишини битирдилер» деди.
Ёл кеттикче бербатлашты.
Бирисининъ аякъкъабы балчыкъкъа батып къалды.
Алмакъ ичюн эгильген арада башына тюфек къундагъынен урулды, шу сание юварланды.
Айны сакъчы энъсесине бир къуршун атты.
Артыкъ бир чокъумыз аякъкъапларымызны эллеримизге алдыкъ.
Бу ишни янувда кечиккенлер аякъкъапларыны балчыкъ ичинде къалдырдылар.
Шиддетли ягьмургъа ве тиз бою чамургъа бакъмадан, он эки километрли ёлны беш саатте кече бильдик.
Зерафшан лагерининъ тель къоралары огюнде токътагъан вакътымызда ягъмур аля ягъа эди.
Ёкълама япылды.
Лагерьнинъ этрафы учь метр юксеклигиндеки теллернен сарылы эди.
Мен ёкъламаны дегиль лагерьнинъ ичини тюшюне эдим.
Лагерьнинъ ичерисине киргенимизнен бу ернинъ даа къоркъунчлы олгъаныны анъладым.
Ичериде эки маниа бар эди.
Биринджиси, беш метр кенишлигинде ве учь метр теренлигиндеки бир чукъур эди.
Экинджи маниа исе беш метр кенълигиндеки къум шерити эди.
Узеринден кечкен эр адамнынъ аякъ излери къаладжакъ.
Лагерьнинъ тышы да махбюслер ичюн телюкели эди, чюнки о ерде де йигирми беш метрли зынджырларгъа багълы милиция копеклери бар эди.
Бу ердеки баракларда ёлландырув меркезиндеки баракларнынъ тамам озю эди.
Саба саат дёртте бутюн лагерь ишбашы ичюн азыр ола.
Бизни такъымларгъа такъсим эттилер.
Мен лагерь идаресининъ экинджн болюгинде бир муддет чалышкъан сонъра теминат болюгине авуштым.
## ДЖИНАЕТЧИЛЕР ДЮНЬЯСЫ
Советлер Бирлигинде меджбурий хызмет лагерьлери лязим олгъан ишлерни япмакъ, укюметнинъ сиясетине къолтутмакъ ичюн керек.
Бу макъсаднен де олар тешкиль этилелер.
Лагерьлерде чешит инсан кучьлеринден файдаланалар.
Бир къысмы каналлар къаза, шоссе ёллар ве санайы оджакълары къура.
Орманлы улькелерде олгъанлар кересте азырлай, зираатчылыкъ эльверишли олгъан ерлерде исе олар экин экмекнен мешгъуль олалар.
Урал ве Сибирь улькелеринде чешит тюрлю маден оджакълары бар, махбюслер оларда чалышалар.
Адлары карталарда олмагъан бир чокъ улькелерде уран мадени оджакъларында бир чокъ махбюслер чалышалар.
Рус халкъы арасында «Джинаетчилер дюньясы» деп адландырылгъан бу лагерьлерде миллионларнен махбюслер бир къулдан фаркъсыз оларакъ, къуртулыш чанъынынъ сесини беклеп яшай ве чалышалар.
Лагерьлердеки махбюслерни учь категориягъа айырмакъ мумкюн:
1. Адий къабаат ишлегенлер.
2. Сиясий къабаат ишлегенлер.
3. Джемаат тертибини бозгъанлар. (Оларгъа мында «бытовик» дейлер).
Хырсызлар, къатиллер адий сучлылар группасына менсюп олып, махбюслер ордусында кучюк бир къысымны тешкиль этелер.
Сиясий сучь ишлегенлернинъ исе вазиети башкъаджа.
Окъумыш адамлардан тешкиль олунгъан бу къысым лагерьде эр ишке ёлланыла.
Оларнынъ устьлерине къоюлгъан къабаатлар исе чешиттир.
Джасуслыкъ, я да динге ишангъанлары ичюн, чалышкъан вазифелериндебеджериксизлик косьтерип, саботаж япкъанлары ичюн укюм этильгенлер.
Экинджи дюнья дженки вакътында башкъа мемлекетлерде къалып ве ахыр-сонъу Русиеге къайтып кельгенлер, топлу оларакъ сюргюн этильген чешит миллетлерге менсюп инсанлар.
Булар тышта ГПУ агентлери тарафындан изленген, тыш мемлекетлерде вазифеде олып да, янълышлыкъ ишлеген, Коммунист партиясы реберлери ве арбий эсирлер — буларнынъ эписи учюнджи группагъа аиттир.
Инсан аятындаки шереф, ахлякъ киби маневий дегерликлерге зерре къадар къыймет кесмеген коммунистлер террор ве сил я  къувети иле махбюслер ордусыны тешкиль этерек, бу васта иле дюньягъа аким олмакъ ичюн керекли къаиделерни тюшюнип чыкъаргъанлар.
Лагерьлернинъ идареси ве незарети «Гулаг» деп адландырылгъан лагерьлер баш идареси тарафындан амельге кечириле.
Лагерьлерни къорув вазифеси исе девлет телюкесизлиги комитети тарафындан омюрге кечириле.
Бир лагерьнинъ идаре тешкилятыны козьден кечиреджек олсакъ, коммунист режимине менсюп лагерь реберлери ве оларнынъ ёлбашчылары месуль вазифеде чалышкъанларыны деръал анълармыз, месуль олмагъан вазифелерде исе джеза муддетини одеген сонъ лагерьлерде ишке къалгъанлар чалышалар.
Бу группанынъ командирлери гизли полис тешкилятына менсюп офицерлердир.
Бойле сакъчыларнынъ лагерьден къачмакъ истеген махбюслерни атмакъ ичюн силялары бар эди.
Гизли полис тешкиляты лагерь данресинде телюкесизликни сакъламакъ ичюн лагерь ичинде озьлерининъ агентлерини туталар.
КВЧ къысмы махбюслер арасында коммунизм пропагандасыны алып бара.
Лагерьдеэр махбюс чалышмагъа меджбур.
Чалышув тарафындан да махбюслер учь группагьа болюиелер: эр анги ишни япа биледжеклер, орта дереджедеки кучь сарф этильмеси керек олгъан ишлерни, къолай ве енгиль ишлерни япа биледжеклер.
Коммунистлерге коре, энъ телюкели унсурлар сиясий къабаатлылар.
Он миллионны кечмеген коммунист элитасы эки юз миллионны кечкен Советлер Бирлигининъ худутлары черчивесинде яшагъан ве азатлыгъындан марум этильген миллетлерни истисмар этерек, озьлерине бир сыныф акимиети къургъан ве къаба къувет ярдымынен барлыгъыны имае этмекте.
Факъат якъын келеджекте чёкерек, ер юзюнден силинеджеклери артыкъ кендилери тарафындан билинмекте ве бу себептен «барышыкъ» сиясетининъ аваларыны чаларакъ, къуртулмакъ ёлуны арамакъталар.
Лякин оларгъа инангъан бир инсан биле къалмагъандыр.
## ХАЛКЪ МАХКЕМЕЛЕРИ
Халкъ махкемелерининъ укюминен тюрьмелерде отургъан бинълернен адам бар эди.
Бойле махкемелерде ялан шаатларнен иш корюле, къабаатланыджыгъа кендини къорчаламакъ ичюн адвокат тутмагъа изин берильмей ве махкеме кунь эвельден бельгиленген, яни юкъарыдан айтылгъан укюмни чыкъара.
Бизим лагеримизде халкъ махкемелери тарафындан махкюм этильген пек чокъ махбюс бар эди.
Булардан бири, менимле секиз йыл берабер отургъан Молотовнынъ къардашы Скрябин эди.
1932 сенеси къасттен девлет малыны исраф эткени ичюн он йылгъа махкюм этильген.
1937 сенеси исе къардашынынъ къадыны да къапала.
Лагеримизде махкюмлер тарафындан чокъ севильген бир къарт бар эди.
Ады Абдурахман Ёлчибай олгъан 70 яшындаки бу туркмен иле огълу узеринден япылгъан махкеме эки ай девам эткен.
Кендиси Озьбекистаннынъ Алтыарыкъ районындаки «Тюркабад» къоюнджылыкъ колхозынынъ реиси экен.
Оларнынъ устюне он беш бинъ къойны къасттен ольдюрди денильген къабаат къоюла.
ГПУ агентлерининъ яланы ве ифтирасы нетиджесинде он докъуз къабаатланыджынынъ он бири къуршунгъа тизиле, къалгъанлары да он йылгъа, беш йылгъа махкюм этиле.
Къуршунлангъанларнынъ арасында Ёлчибайнынъ огълу да бар экен.
Махкемеджинен арасында олгъан лакъырдыны къарт шойле хатырлай:
— Колхознынъ адыны ким «Тюркабад» деп къойды?
— Мен къойдым.
— Не ичюн «Тюркабад» деп къойдынъ?
— Советлер Бирлигинде, Озьбекистанда ве Таджикистанда бир чокъ шеэрлернинъ адлары Сталинабад, Ленинабад, Ворошиловабад, Кировабад къоюлды, мен де озь колхозымызгъа бу адны бермекни ляйыкъ корьдим.
Не фена яптыммы?
Махкемеджи юмругъыны масагъа урып, тишлерини гъыджырдатып багъыра:
— Не ичюн «Тюркабад» къойдынъ?
Башкъа ад тапып оламадынъмы?
— Мен туркменим.
Оруз (рус) дегилим.
Бу адны тюрк олгъаным ичюн бегендим.
Тюрк олюмден къоркъмаз, бу къабаатнынъ джезасы не олса, бере билесинъиз, истерсенъ, къуршунгъа да тиздире билесинъиз.
Къарт адам буларны айтар экен гъадабындан титрей, тишлери арасындан «алчакъ большевиклер» деген сёзлер атылып чыкъты.
### * * *
Лагерьге янъы махбюслер келе эдилер.
Бир сеферинде кельген махбюслер арасында таныш чере корип токъталдым.
Таныдым.
О да мени таныды.
Бу Пашкевич эди.
О заман козьлеринде мевджут олгъан урькеклик шимди гъайып олгъан.
— Мераба оджам, — деп элимни опьти.
— Насылсынъ, Пашкевич, сени сагъ корьгениме пек севиндим,— дедим.
— Тешеккюр этерим, оджам.
— Биз сени къуршунгъа тизильдинъ беллей эдик.
Башкъа аркъадашларынъ не олдылар?
— Бир къысмыны ольдюрдилер, дигерлери бешер-онар сенеге махкюм олдылар.
— Я сен Пашкевич?
— Он сенеге махкюм олдым, оджам.
О куньден сонъ Пашкевич янымдан айырылмаз олды.
Пашкевичнен бу режимнинъ ве идареджилернинъ феналыгъы акъкъында къонушамыз.
Партиянынъ ялтакълары Сталиннинъ «жить стало лучше, жить стало веселее» деген сёзлерини текрарлайлар.
Ябанджы бир шаирнинъ «Я другой такой страны не знаю, где так вольно дышит человек» деген сёзлерини лагерьде денъиштирип айта эдилер, яни «дышит» сёзюни «душит» сёзюнен денъиштире эдилер.
Бунъа коре манасы аятий олып чыкъа эди.
## ВЕДА ЗИЯРЕТИ
Тюрьмеден лагерьге авуштырылгъан сонъ заман-заман къадыным ве балаларымнен корюшмек мумкюн олды.
Олар да манъа якъынджа олмакъ ичюн Ашхабаддан Ташкентке кочьтилер.
Къадыным бир тикиш фабрикасына ишке кирген.
Бунынъ ичюн умумий зиярет вакъытларында лагерьге келе ве къыскъа бир вакъыт корюшемиз.
Базан балаларны да алып келе.
Оларны севип багърыма баскъанда кендимни бир руя алемизде зан этем.
Айрылыкъ саати келип, ялынъыз къалгъан сонъ кене о къара тюшюнджелер чемберине кирем.
Факъат эр шейге рагъмен, эр корюшкенимизде къадыныма къолайыны булып, ана-Ватангъа дёнмелерини, балаларымызны бу залым инсанлар элинден къуртармакъ кереклигини айтам.
Бу телькъинлерим къадыныма мусбет тесир этти ве Тюркиеге къайтув акъкъында Москвадаки Тюркие эльчиханесине мураджаат эте.
Эльчининъ ярдымджыларындан бири мен Туркменистанда булунгъанда танышкъан бир адам экен, онынъ ярдымынен тез вакъытта Тюркиеге кетмеге мусааде алына.
Бу адамнынъ меним ГПУ зинданларындан къуртулып, лагерьге ёлланмамда да ярдымы токъунгъан эди.
Къадыным ве балаларым менимнен сонъки кере корюшмек ичюн кельдилер.
1937 сенеси февраль айынынъ сонъки куньлери эди.
Корюшювимиз эки саат девам этти.
Эки саат бизим ичюн эки дакъикъа киби дуюлды.
Бу, бельки бизим сонъки корюшювимиз эди.
Оларана-Ватангъа, сербестлик диярына кетелер.
Янымызда юксек бойлу ГПУ офицери долана.
Бир заман о мени янына чагъырып:
— Бекторе, къонушув муддетинъиз битти, — деди.— Амма сизинъ лагерьде низамлы, чалышкъыр адам олгъанынъызны эсапкъа алып...
Къадынынъыз ве балаларынъыз бу гедже мында къала билелер, амма буны кимсе дуймамакъ керек.
Геджени лагерь идареджисининъ кабинети янындаки бир баракта юкъусыз кечирдик.
Сабагъа къадар лаф эттик.
Балаларыма ана-Ватан акъкъында бильги бердим.
Бир тарафтан да оларнынъ эйи инсан олып етишмелери ичюн насиатларда булундым.
Кунь агъарды, айырылма заманы кельди.
Кедерли бир алда ведалаштыкъ.
Кедернен берабер ичимде бир севинч дуя эдим.
Чюнки, ич олмагъанда аилем Русие денильген бу джеэннемден къуртуладжакъ, Ватангъа, учь инсанлар яшагъан улькеге кетеджек.
Балаларым ичюн парлакъ бир истикъбаль уфугъы ачыладжакъ.
Окъуйджакъ, чалышаджакъ, ватанларына дегерли инсанлар олып етишеджеклер.
Бунъа эминдим.
Ялынъызлыкъ ве кедер ичинде эп куньлеримни саям.
Къадынымдан ве балаларымдан Тюркиеге барыи ерлешкенлери акъкъында хабер беклейим.
Эгер эки-учь ай даа Русиеде къалгъан олсалар, олар да башкъа бир лагерьге тюшеджек эдилер, чюнки 1937 сенесининъ июль айында Советлер Бирлигинде булунгъан бутюн ябанджылар, яни чет эллилер къапатылгъан эдилер.
## «СОВЕТ ПАПАЗ»лары
Бутюн Русиеде халкъ арасында джиддий теляш башланды.
Эр бир адам аписханеге алынаджагъы шубеси алтында яшай.
% «Кто не был, тот будет!Кто был не забудет!»
деген сёзлер эм лагерьлердеки адамлар арасында, эм де сербестликтеки адамлар арасында кениш белли эди.
Бу сёзлердеки акъикъат ГПУ идареджилерини къоркъуза.
Аджеба, неден къоркъалар?
Амма эписи бир къоркъалар.
Эр кес заман-заман сучланаджакъ, махкюм этиледжек ве лагерьлерге ёлланыладжакъ.
Эр саба махбюслер ишке кетмек ичюн мейданда топлангъанда ГПУ мемуры юксек бир ерге чыкъып, Лагерьлер Идаресининъ сонъки эмирлерини окъуй.
Бунынъ ичюн махбюслер бу мемурларгъа «Совет папаз»лары дей эдилер.
Эмирлер окъулгъан сонъ махбюслер иш ерине кетирилелер.
Бир саба шорба деп берильген сыджакъ сувны ичер экеним, бир ачлыкъ алы ис эттим.
Кунь пек сыджакъ эди.
Талда да 40 дередже.
Бойле сыджакъта кетмек ве чалышмакъ пек зор эди.
Ашап битирген табагъыны алып келе ве яваш-яваш топланма еринде топлана.
«Совет папазы» чокътан курсюсине минген.
Эр заманки киби бутюн махбюслернинъ кельмесини беклей.
Эр кес топлангъан сонъ, бир къач кере оксюрип, этрафны козьден кечирген сонъ къонушмасыны башлады.
% О нелер акъкъында тек айтмады: «Учь адам ишке кетмек истемегени ичюн муддетлерине учер сене къошулгъан, лагерьден къачмакъ истеген бир махбюс къуршунлангъан, лагерь тарафындан берильген эшьяларны саткъанлары ичюн базы махбюслерге экишер сене къошулгъан ве иляхре».
Махбюслернинъ акълыны догъурткъанына эмин олгъан сонъ мемнюнликнен этрафына козь кездирди.
«Папаз» эфендининъ саба эзаны биткен сонъ ишке кетмек истемеген он къадар махбюс кенаргъа чекильди.
Оларнынъ арасында бир немсе де бар эди.
Орта яшындаки бу адамны эйи табиаты ичюн эр кес севе эди.
О куню чокъ ёргъун ве хаста корюне эди.
Айткъанына коре, сыджагъы олмагъаны ичюн лагерь докторы онъа иштен къалмагъа рухсет этмеген.
Оларнынъ ачлыкъ тутмакъ къарарында олгъаныны анълагъан лагерь башлыгъы куфюрлер савурды ве оны да чыр-чыплакъ алында кунеш астында беклемек джезасына укюм этти.
Махкюмлер джезагъа разы олды.
Амма ишке кетмедилер.
Чалышмакъ ишкенджеден де бетер эди.
## ДЖУМБУРИДЗЕ
Лагерьдеки махбюслернинъ энъ къурназы элли яшларында олгъан орта бойлу, ири бурунлы Джумбуридзе эди.
Гъайретли, тирнекли адам эди.
О куню Джумбуридзе делирген киби эди.
Эр кеске къычыра, лагерь башлыгъына да, аилесине де, топлангъан адамларны акъаретлей.
Махбюслер оны чылдырды зан этелер.
Бир къач кунь санитария пунктында оны незарет алтында тутты ве кене лагерьге къайтардылар.
Бир къач куньден сонъ Джумбуридзе янъы бир усул тапты: махбюслерарасында къачмакъ ичюн план азырлагъаныны анълатыны башлады.
Лагерь ёлбашчылары да онынъ къачаджагьыны бильгенлерини истей.
Ичеридеки хаберджилер буны аман лагерь башлыгъына бильдирдилер.
Лагерь башлыгъы исе онынъ къачмасына мани олмакъ ичюн лагерь тышындаки ишлерге ёлламакъны ясакъ этти.
Бойледже, Джумбуридзе агъыр тарла ишлеринден къуртулды, лагерь ичинде къалып, енгиль ишлерде чалыша эди.
Джумбуридзе айны заманда медениетли бир адам эди.
Бир къач тильде сербест къонуша.
Бир кунь идареджилер кендисини ишке чыкъармакъ истегенлерини анълады.
Бунынъ ичюн о кене бир план азырлады.
Элине бир къач къызыл байракъ алып, коксюне де бир къач къырмызы шерт багълап, лагерь ичинде барактан-бараккъа чапмагъа башлады.
Чапаркен, сесины чыкъкъаны къадар къычыра:
— Мен бригада команданы олам!
Ишке кетем!
Яша Кацо!
Яша Сосо!
Джумбуридзе бу сёзлернинъ къуйругъына энъ гъализ куфюрлерни кетирии багълай, турмадан айкъыра.
Бир заман лагерь идареси булунгъан бинагъа кирди.
Ичериде къычырып лакъырды этти: «Шуны билинъ ки, къачаджагъым мындан!Мытлакъ къачаджагъым».
Онынъ бу сёзлери лагерь реберлерини тюшюнджеге далдыргъан олса керек, Джумбуридзе о куню де иштен къуртылып къалды.
Бир акъшам устю шорбамызны ичкен сонъ Джумбуридзенен къонуштыкъ.
Айрыджа бильгили адам эди.
Онынъле эр мевзуда къонушмакъ инсангъа зевкъ бере эди.
Базы акъшамларда мевзудан мевзугъа кечип узун-узун къонушыр эдик.
Асыл бир аилеге менсюп олгьаны анълашыла эди.
Бир кунь гурджилер акъкъында къонуштыкъ ве тахминлерим догъру олып чыкъты.
Тифлиснинъ темелли аилелерине менсюп экен, шимди исе он йылгъа махкюм этильген бир махбюс.
— Гурджилернинъ чар ордусында «дикая дивизия адынен мешур дивизиянынъ офицери эдим, амма шимди...
— Сой адларынъыздаки сонъки эджа нени бильдирир? — деп сорадым лакъырды мевзусыны денъиштирмек ичюн.
— «<var>Идзе</var>» иле биткен сойадлары гурджилернинъ асыл сыныфына менсюп олдугъыны косьтере.
«Идзе» келимесининъ там манасы заде демектир.
Орджоникидзе, Еникидзе, Гафаридзе, Абашидзе киби...
« Ия », «элли» ялгъамалары гурджилернинъ мегрель къабилесине менсюп бейлерге аиттир.
Берия бир мегрельдир.
Эгер сойадлары «швилли» иле битсе, булар гурджилернинъ адий табакъаларына менсюптир.
Билесинъизми, Сталин иште бойледир.
Онынъ асыл сойады Джугашвилидир.
Сталин исе, онынъ инкъиляптан сонъ алгъан янъы ады, тахаллюси.
— Бекторе,— деди Джумбуридзе, махзун кульди.
— Мени бир къач куньден сонъ Ташкенттеки хастаханеге алып кетеджеклер.
Танъры къысмет этсе, учь ай сонъ сербест ватандашларнынъ бири оладжагъым.
Онынъ бу сёзлерине инанмакъ къыйын эди.
Амма о пек къатий къонуша.
Демек, козьлериндеки гъарип парылтынынъ манасы бу эди.
Джумбуридзе лагерьде ролюни эйи беджере.
Дедиги киби, бир къач кунь сонъ лагерьден кетти.
Алты ай сонъра да дели эсап этилип, азат олунгъаны акъкъында хабер алдыкъ.
1937 сенесине къадар лагерьден къачаджакълар пек къатты такъип этильмей эди.
Атта къачаджакълар мааллий ГПУ органлары тарафындан билиндиги такъдирде биле козь юмула эди.
Бир заманлар ГПУ офицери олгъан, сонъра он йылгъа махкюм этильген махбюстен бунынъ себебини сорадым.
— Бу къачкъанларнынъ эксериети эвельден ГПУгъа хызмет эткен кимселердир,— деди.— Бунынъ ичюн де ГПУ лагерьден къачкъанларны озюне джасус этип ала.
Булар халкъ арасында шубе догъурмадан чалышалар.
Алгъан малюматларыны ГПУгъа бильдирелер.
Амма о сене Сталиннинъ косьтеришинден сонъ лагерьлерден къачкъан махбюслер къатты такъипке огъратылды.
Къачкъанлар якъаланып, текрар лагерьге кетириле, лагерь махкемеси тарафындан суд этиле, муддети узатыла, я да къуршунгъа тизилелер.
Лагеримизге янъы кельген махбюслерден эшиткен хаберимиз пек фаджиалы эди.
Оларнынъ айткъанларына коре, чыр-чыплакъ топлама лагерьде куньде орта эсапнен 25—30 махбюс оле, базан исе бу ракъам юзни кече экеи.
Ачлыкъ, сувукъ, сыджакъ, сарылыкъ хасталыгъы ГПУнынъ чешит искенджелеринен бирлешип, вазиетни фаджналы алгъа кетире экен.
Ольген махбюслернинъ аилелерине исе ич бир шекильде хабер этильмей экен.
Чюнки, коммунистлернинъ индинде къапатылгъан эр бир адам ватан хаини, халкъ душманы, империалист девлетлеринннъ джасусы эди.
Бунынъ ичюн де инсан киби муамелеге ляйыкъ дегиль эди.
## КЪЫРЫМЛЫ НАЗМИ
Лагерьдеки адамларнынъ арасында Назми адлы уфакъ бойлу бир адам бар эди.
О тола оджакъларында чалыша эди.
Бу ерде чалышкъан махбюслернинъ эписи ири кевдели, яш, сагълам адамлар эди.
Агъыр иште чалышкъанлары ичюн ашавлары да башкъалардан фаркълы эди.
Назмининъ бойле бир иште чалышмасына тааджиплендим.
Бир гедже тола оджакъларында чалышкъанлар барагына бардым.
Булар эсасен туркменлер эдилер.
Ойле икрамджы, ойле джангъа якъын инсанлар эдилер ки, мени достча къаршылап, мусафир эттилер.
Мени оларнынъ буюги Ораз агъагъа такъдим эттилер.
Туркменистаннынь Ташавуз виляетинден эди.
Къараджадан кельген, ири кевдели ве кулер юзьлю бир адам эди.
Онынъле къонушыр экенмиз, бир ара козьлерини юзюме тикип:
— Сен Назмини таныйсынъмы? — деп сорады.
— Ёкъ, танымайым, — дедим, амма не замандан берли бу адамнен меракълана эдим.
— Бирзаманлар Ашхабадда чалышкъан.
Коммунист экен.
Бунъа бакъмадан ГПУ тарафындан он йылгъа къапатылгъан.
Лафы-сёзюнден бильгили ве окъумуш бир адам олгъаны корюне.
Чагъыртсам, танышмакъ истер эдинъми?
— Чокъ мемнюн олурым, Ораз агъа, — дедим.
Бираз сонъ Назми янымызгъа кельди.
Устюнде лагерь идареси тарафындан берильген эски урба.
Сачлары тер ве кирден къафасына япышкъан.
Эпимнзни селямлап, косьтерильген ерге отурды.
Ораз агъа онъа мени косьтерип:
— Назми, — деди, — сен Бекторени таныйсынъмы?
— Мен Бекторени Къырымдан таныйым, — деп джевапланды. — Шиирлерини эпимиз окъуй ве эзберлей эдик.
Бизим белли шаирлеримизден эди.
— Къырымнынъ къаеринденсинъ? — деи сорадым.
— Къарасувбазар дживарындаки бир койденим, — деди.
Дикъкъатнен юзюне бакътым.
Сымасы ябанджы дегиль эди.
Факъат танып оламадым.
Онынъле Къырым ве Къырымда белли илим адамлары акъкъында лакъырды этемиз.
Биз анъгъан адамларнынъ эксериети я къуршунгъа тизильген, я да тюрьмеге къапатылгъан эди.
Бу ильки танышувымыздан сонъ Назми иле достлаштыкъ.
Эр акъшам Назми яныма келе, кеч маальгедже лакъырды этип отурамыз.
Бир акъшам емектен сонъ барак къапысы огюнде отура эдим, Назми теляшлы алда яныма кельди ве:
Бекторе, мени динълесенъ, бу гедже сенинъле дертлешмек истейим,— деди.
Эльбетте, — дедим, — бир дердинъ бармы?
Яваш яныма чёкти, лакъырды этип башлады.
Оджам, — деди, — бу гедже санъа кендимден баас этмек истейим.
Мен факъыр бир аиленинъ эвляды олам.
Инкъиляпнынъ ильки йылларында Акъмесджитте бир матбаада чалыша эдим.
Къырымгъа де беязлар, де къызыллар келелер, тынчлыкъ ёкъ.
Матбаа къапалгъан сонъ коюме къайттым.
О заманлар койлерде ешиллер деген партизанлар тёреген эди.
Олар чар ордусына къаршы курешелер.
Башларында да Деренайырлы коюнден Осман адлы бир адам булуна.
Мен де бу партизанларгъа къошулдым.
Ишим къыйын дегиль эди.
Партизанларнынъ койлер арасындаки багъыны теминлей, хаберджилик эте эдим.
Большевиклер Къырымны ишгъаль эткен сонъ Османны Къырымда чыкъып башлагъан «Янъы дюнья» адлы газетагъа баш муаррир яптылар.
Муреттипликтен баш муаррирликке котерильген Осман, бир муддет сонъ, Къырым коммунист партиясы Меркезий Комитетнинъ биринджи кятиби олды.
Къырым Мухтар Совет Джумхуриети Халкъ Комиссарлары шурасы башкъанлыгъына къадар юксельди.
Тек къыскъа бир вакъыттан сонъ большевиклернен арасы бозулды ве бу себептен мевкъыны гъайып этти.
Мен де бу арада ачларгъа ярдым комитетине кятип сайландым.
Генчлигим ве теджрибесизлигим себебинден партия эмирине рнает этерек, бир чокъ ватандашларымнынъ эвини, оджагъыны дагъыттым.
Олюмлерине себеп олдым.
Пек чокъ аилелернинъ козьяшыны тёктирдим.
Ахыр-сонъу койде къурулгъан ильки комсомол тешкилятына кирдим.
Ирадем коммунист партиясы башында булунгъан диктаторларнынъ элинде оюнджакъ олгъаныны дуймадым.
Бутюн къудретимнен берильген эмирлерге иджра этем.
Вакъыт кечтикче не япаяткъанымны, къаякъкъа кетеяткъанымны анълап башладым.
Бир кунь умютсизден Османнен расткелиштим.
Юзюнде менден нефрет эткенини косьтерген ифаде бар эди.
«Манъа мытлакъ кель, санъа айтаджакъларым бар», деди, сонъра аджеле адымларнен узакълашты.
Ишимни битирир-битирмез Османгъа кеттим.
Одасында ялынъыз эди.
Косьтерген ерине отурдым.
— Назми, — деп серт бир сеснен лафкъа башлады, — койлюлер сенден пек шикяет этелер.
Сенинъ себебинъден койлюлернинъ бир къысмы къапатылгъан, бир къысмы къуршунгъа тизильген.
Эллеринден захирелери чекип алынгъан, ачлыкъ чекелер.
Бутюн булары адамлар сенден корелер.
Йыллар девамында бу заваллы миллетнинъ чеккенлери азлыкъ эткен киби сен де оларны эзиетлейсинъми?
Бу сёзлер къаршысында сукют сакъламакътан башкъа чарем ёкъ эди.
— Назми, — деди, — акъылынъны башынъа топла.
Миллетинъе виджданынъ эмир эткен ёлда хызмет эт.
Эгер ватандашларынънынъ къаныны тёктюрсенъ, сен де ичинде богъулырсынъ.
Меним санъа сёйлейджеклерим бу къадар.
Къалгъаныны озюнъ тюшюн.
Османнынъ айткъанлары ичимни кемирди, кимсенинъ юзюне бакъаджакъ алым ёкъ эди.
Койден ве койлюлерден узакълашмакъ макъсадынен Акъмесджитке кеттим.
Бу вакъытта Къырымда ачлыкъ бутюн дешетинен укюм сюрьмекте эди.
Койлерден кельген хаберлер пек фаджиалы.
Акъмесджитнинъ сокъакълары ачлыкътан шишкен сары бенъизли адамларнен толу.
Эгер о сене АРА (Америка ишчилер бирлиги) ярдым этмеген олса, бу ачлыкътан къуртулмакънынъ ич чареси олмаз эди.
Албуки халкънынъ чеккен ачлыгъы коммунист партия иле укюмет режимининъ бирликте япкъан суньий бухраны экен.
Халкъны ачлыкъкъа огъратып, сонъра да эллерине бирер парча отьмек туттурып, бутюн эйиликлерни Алладан дегиль, Ленин ве большевиклер тарафындан япылгъанына ишандыраджакъ олалар.
Назми сёзюни битирген сонъ экимиз де сусып къалдыкъ.
Козьлеринде мудхиш бир кин бар эди.
Совет Русиесинде эр коммунистни беклеген акъибет бу эди.
Олар ичюн чалышаджакъ, истеген заманларына къадар пропаганда япаджакъ ве сонъра ишининъ биткенине къангъан сонъ къапатыладжакъ, я да ёкъ этиледжек.
## ДЖЕЗАЛЫЛАР ОРДУСЫ
Экинджи дюнья дженки башланды.
Рус халкъында дженкке нисбетен бир лякъайдлыкълыкъ бар эди.
Лагерьге алманларнынъ мувафакъиети акъкъында хабер кельген де махбюслер арасында къуванч сезиле эди.
Лагерьнинъ тербие ве пропаганда ишлери болюгининъ мудири Кривицкий эр афта дженкнинъ кетишаты акъкъында хаберлер айта.
1942 сенеси июль 22-де биринджи кере лагерьде сесли кино косьтериледжек эди.
Фильмнинъ ады «Ленин 1918 сенеси» эди.
Фильм башлангъандан бираз кечкен сонъ ышыкълар янды ве санада Кривицкий пейда олды.
Тавурында бир перишанлыкъ бар эди.
Деръал сёзге башлады:
— Алман ордулары бир йылдырым вызынен топракъларымызгъа кирмектелер.
Бир чокъ шеэр ве койлеримиз бомбардыман этильген.
Къызыл Орду кери чекильмек зорунда къала.
Махбюслер арасында терен бир сессизлик укюм сюрьмекте.
Фильмни сейир этмектен вазгечип, баракларымызгъа кеттик.
Эр кес вазиет ве келеджек акъкъында тюшюне, бири-бирине суаллер бере.
Дженк башлангъанынынъ экинджи афтасында лагерьге хаберлер кельди.
Алманлар озьлери ишгъаль эткен топракълардаки лагерьлерден бутюн махбюслерни азат эте экенлер.
Джэбэлерден къачкъанлар да ола экен, олар тутулгъанда къыскъа бир махкемеден сонъра къуршунгъа тизиле экен.
Къызыл Орду теляш ичинде эмиш.
Джебэден къачкъанларны топлагъ, штраф батальонлары да тешкиль зте экенлер.
Алман ордулары сурьатле Русиенинъ ичерсине илерилей, Къызыл орду турмадан кери чекиле, халкъ буюк бир теляш ичинде эди.
Халкъ меджбурен джебэге алынаджагъындан къоркъа.
Бу себептен алий къабаатларнен къапалмакъ истейлер.
Кунь-куньден лагерьде махбюслернинъ сайысы артты.
Кремльнинъ диктаторлары бу вазиетни анъламайып къалмадылар.
Бу вазиетнинъ огюни алмакъ ичюн къабаат ишлеп къапалгъанларны да, джебэден къачкъанларны да энъ агъыр джезаларгъа махкюм эттилер.
Энъ агъыр джеза къуршунгъа тизмек эди.
Бу да файда бермей.
Лагерьлерде булунгъан техник элементлер мудафаа халкъ комиссарлыгъы имаесине кечириле.
Махбюслер бу дженкте алманларнынъ енъмесини истей эдилер.
Бир акъшам Кривицкий озь субетинде шойле деди:
«Сиясий ве инкъиляпкъа акс арекет эткенлерден гъайрысы гонъюлли оларакъ джебэге ёлланыладжакъ.
Бунынъ ичюн ариза берильмеси лязим.
Анда косьтерген садакъат ве федакярлыкъларына коре сучлары афу этиледжек ве медений акъларына саип ватандашлар эсап этиледжеклер».
Бу лафлардан сонъ махбюслернинъ бир къысмы аризалар язмагъа башлады.
Факъат буларнынъ бир такъым гизли макъсадлары бар эди.
Олар бойле усулнен къолайджа къачмакъ, ич олмагъанда алманларгъа эсир тюшмек истеген адамлар эди.
«Коммунистлер олмагъан ерде аят бардыр» диерек, ариза язгъанларнынъ сайысы баягъы чокълашты.
Булар алманларгъа эсир тюшкен вакъытта айтаджакъ сёзлерини биле шимдиден азырладылар.
«Мен бир лагерь махбюси олам» деп башлайджакъ ве Русиедеки мазлумлыкъны, лагерьлерде махбюслернинъ вазиетини анълатаджакълар.
Къуртулышнынъ озьлери ичюн пек якъын экенине ишаналар.
Якъын бир келеджекте бу мустебитлерден къуртуладжагъымызгъа, нихает, ишана билемиз, диерек озь аралары къонуша ве бу сёз махбюслер арасында бир парольге чевирильген эди.
Шималий Русиедеки энъ буюк лагерьлерден бири олгъан Бухта-Печорада махбюслик муддетини одемекте олгъан сабыкъ ГПУ офицери Константин Ракасовский де гонъюлли оларакъ джебэге кетмек истегени ве бунынъ ичюн Москвагъа ариза ёллагъаны белли олды.
Ракасовский джезалылар ордусынынъ команданы ола биле.
Ракасовский ГПУ да танылгъан офицер олып, он йылгъа махкюм этильген ве Бухта-Печорада идареджи оларакъ иш коре эди.
Къыскъа бир вакъыттан сонъ Ракасовский акъкъында юрютильген тахминлер догъру олып чыкъты ве онынъ джезалылар ордусына тайин этильгени белли олды.
Бу орду энъ месулиетли бир ерде душмангъа къаршы энъ шиддетли дарбени эндиреджек эди.
Душман тарафына кечмек истегенлерге асла имкян берильмейджек, кери чекильмек истегенлер исе артта тургъан НКВД аскерлери тарафындан къуршунланаджакъ.
Ариза беригъ, дженкке кетмек истегенлер, анда озьлерини насыл бир вазиет беклегенинден хаберсиз эдилер.
Олар бу лагерьлерден, болышевиклерден ве Русиедеки залымлыкълардан къуртулмакъ истей эдилер.
## КЪЫРЫМ ТЮРКЛЕРИНИНЪ СЮРЮЛЬМЕСИ
Он йыллыкъ махкюмиетим сонъуна якъынламакъта эди.
Азат оладжакъ, бельки де ватаныма, Тюркиеге къайтаджакъ, эшиме ве балаларыма къавушаджакъ эдим.
Булар акъкъында тюшюнмек биле мени севиндире.
Март айынынъ ильк куньлеринде муддетимнинъ аля толмагъаныны ве лагерьде бельгисиз бир муддет даа къаладжагъымны огренген сонъ бу гузель умютлерим къырылды.
Зира лагерь идареси, дженк битмегендже сиясий махбюслер азат этильмейджегини бильдирди.
Мен артыкъ махкюмиет муддетини толдурдым.
Амма меним ичюн ич бир шей денъишмеди.
Эм муддетсиз оларакъ...
Бир риджанен мураджаат этип, вазиетимнинъ ачыкъландырылмасыны талап этмек керек эдим.
Джеза муддетим биткенини ве азат этильмемни талап этип Юкъарыгъа мураджаат мектюби яздым.
Он беш кунь сонъ мураджаатыма джевап кельди.
«Фашист Алман ордулары иле Совет Социалист Джумхуриетлер Бирлиги арасында олюм-къалым дженки девам этеяткъан вакъытта бу дженк битмегендже азат этильмем мумкюн олмагъаны» бильдириле эди.
Бир тюрлю чаре ёкъ.
Такъдирге боюн эгип, дженкнинъ битмесини беклемек кереким.
Бири-бирине бенъзеген куньлер кечелер.
Дженк информацияларыны динълей, джебэлердеки вазиет акъкъында озьара лакъырды этемиз.
Акъикъий бир малюмат алып оламай, лагерь идареджилери тарафындан айтылгъанларгъа инанмай эдик.
Алманларнынъ Винницагъа кирген куньлери эди.
Лагерьге янъы бир махкюм кельди.
Дженкте олгъан ве сонъра ГПУ тарафындан якъаланып, бизим лагерьге ёлланылгъан.
Дженкнинъ фаджиаларына аит лакъырдылар вакътында къоркъудан козьлери тёгереклене.
Онынъ лафлары бизлерге де пек тесир этти.
Лагерьде япылгъан ишлернинъ колеми къат-къат арттырылды.
Адамлар айвандан бетер чалыштырыла.
Эзиет кеттикче артты, аш исе о къадар да къыскъарды.
Лагерьге янъы кельген Къырымлы бир махбюс олып кечкенлерни шойле анълатты:
«Алман ордулары магълюбиетке огърап, кери чекилелер ве Къырымны терк этелер".
Къырым тюрклери кене Къызыл Ордунынъ элине кече ве Къырымны текрар большевиклер идаре этелер.
Къызыл Ордугъа менсюп офицерлернинъ бир чокъу чешит койлерге раатлыкъкъа кеткенлер ве анда ерли халкънынъ мизаджыны огрене экенлер.
1944 сенеси майыс 18 сабасы Къырымлы тюрклер ичюн янъы бир фелякет башлана.
Бутюн эвлернинъ этрафы силялы НКВД аскерлеринен сарып алына, силялар къапы ве пенджерелерге догърултыла, сокъакъкъа чыкъмакъ ясакъ этиле.
Халкъ къоркъу ве эеджан ичинде къала.
Бу къарар ве тедбирнинъ себеби не ола биле эди?
Коммунистлер не япмакъ истейлер?
Саба ачылып башлагъан вакъытта НКВД адамлары къапыларны урып, эвлерге кире ве халкъны зорлукънен айдап тышкъа чыкъара, машиналаргъа минсете.
Бу ишлер биткен сонъ, машиналар станцияларгъа келе.
Анда адамлар юк вагонларына минсетиле.
Орталыкъта бир къыямет къопа.
Бири-бирини джойгъан аиле азаларынынъ ферьядлары юреклерни парчалай.
Амма ялвармаларнынъ, анълатмаларнынъ ич бир файдасы ёкъ эди.
Поездлар юрип башлай ве халкъны мешъум бельгисизликке догъру алып кете.
Сонъундан бильгениме коре халкънынъ бир къысмы Сибирьнинъ Урал дагъларына, бир къысмы да Озьбекистангъа барып тюшюриле.
Озьбекистангъа сюрюльгенлер Ташкенттеки фабрикаларда, Янъыёл, Фархадстрой, Сырдарья, Мырзачёль, Хавас, Самарканд, Каттакъургъан киби ерлерде ве дживарларында, бир къысмы да Фергъана, Наманган, Андижан, Къокъанд шеэрлериндеки фабрикаларда ве колхозларда чалышмагъа меджбур этилелер.
«Спецпереселенец» (хусусий сюргюн) ады берильген бу инсанлар эр тюрлю ватандашлыкъ акъкъындан марум этилелер».
Бу ерге кельгенде Къырымлы махбюс токътады.
Богъазы къуругъан, козьлери парлакълыгъыны гъайып эткен, ичиндеки истирабы юзюне чыкъкъан эди.
Терен бир кокюс кечирген сонъ янъыдан къонушмагъа башлады.
## ЛАГЕРЬДЕН ЧЫКЪУВ
Дженкнинъ биткенине бир йыл олды, вазиетим аля денъишмеди.
Умумий афу илян этильди, бир чокъ махбюслер бу афудан файдаланды, мен исе эи тюрьмеде булуна ве азат этильмем акъкъындаки эмирни беклей эдим.
Кенди акъкъымны арамасам, манъа бу акънынъ берильмеси даа да кечикеджек ве мен о телькъоралар артында эп муддет одейджегим.
Буны анълагъаным ичюн Москвагъа бир аризанен мураджаат эттим.
Аризамны ёллагъандан учь ай кечкен сонъ джевап кельди.
Бир кунь лагерь бухгалтерининъ узурында отура эдим.
Бирден къапы ачылып, ичери лагерь шефи кирди.
Юзюнде сувукъ бир ифаде бар эди.
Яныма якълашаракъ:
— Бекторе, — деди. — Аризанъа джевап кельди.
Кетесинъ.
Къулакъларыма инанмайым.
Ниает азат оладжагъым.
Не яптыгъымнынъ фаркъына бармадан бирден атылып турдым ве чапын кеттим.
— Токъта...
Къайда кетесинъ?
Къайттым.
Лагерь шефи айретнен юзюме бакъты.
— Къайда оладжакъ? — дедим. — Лагерьден кетеджегиме коре...
Лагерь шефи Виноградов кульмеге башлады.
Бири-биримизни йылларджа биле эдик.
Насыл бир адам экенини пек яхшы биле эдим.
— Ашыкъма, шимди дегиль, ярыи саба кетеджексинъ.
Виноградовгъа джевап бермек истемедим.
О ГПУнынъ садыкъ бир адамы эди.
Азатлыкънынъ не олгъаныны къайдан бильсин?
Меним ислеримни, къуртулмакъ ичюн насыл чырпынгъанымны о къайдан бильсин?
Ич бир сёз айтмайып, одадан чыкъып, барагыма кеттим.
Азат этиледжегим акъкъындаки хабер лагерь ичинде йылдырым сурьатынен яйылды.
Хаберни эшиткен махбюслер меним къадар къувана эдилер.
Тыпкъы дженк биткени илян этильген куньдеки киби джошалар.
«Урраа!» деп багъыра, мени къолларынен котерип, авагъа аталар.
Он беш йыл омюрим лагерьлерде кечти.
Он беш йылдан сонъ азат олмакъ...
Истегеним киби яшамакъ дюньянынъ энъ буюк ниметлеринден эди.
Эр кес меним тюрк олгъанымны ве Тюркиеге къайтмакъ истегенимни бильгени ичюн ватаныма кетмеге изин берилип-берильмейджегинен меракълана.
Факъат бу ишнинъ ич къолай олмайджагъыны, я да ич мусааде этильмейджегини биле эдик.
Билемиз, амма буны айтмагъа тилимиз бармай.
Не исе де танъ атты.
Саба мен аля бир хаял алеминде эдим.
Яваш еримден турдым.
Эр шейни акъшамдан азырлагъан эдим.
Атта лагерьнинъ къапысындан чыкъкъан сонъ къырылып атыладжакъ тахта къашыкъны биле джебиме къойдым.
Сонъ бир дефа даа этрафны козьден кечирип, барактан аджеле адымларнен чыкътым.
Лагерь идаресине кельген сонъ узеримни инджеден-индже арадылар.
Арама иши биткен сонъ, элиме бир весикъа берди ве яныма да бир сакъчы къойдылар.
Менимле савлыкълашмакъ ичюн махбюслер топлангъан эди.
Эписи иле ведалаштым.
Аркъамдан огъурлы ёллар, бахтлы яшайыш арз этип къалгъан бу инсанларгъа бир даа чевирилип бакъмадым.
Эм кете, эм элими саллайым.
Сакъчым мени азатлыкъ весикъасы алмакъ ичюн бу сефер махбюслернинъ нуфус шубесине кетирди.
Бу шубенинъ шефи бутюн махбюслерни якъындан таныгъан бир къадын эди.
Мени кулер юзьнен къаршылады.
Тебрикледи.
Сонъра:
— Бекторе, — деди, — ниает азатлыкъкъа чыкъасынъ, къаерге кетмек истейсинъ?
— Табиий, ватаныма, — деп джевап бердим.
— Тюркиегеми? — ден сорады.
Сонъра кульди. — Манъа пек ашыкъкъан киби корюнесинъ.
Не, сени о якъкъа ёлларлар деп беллейсинъми? — Бираздан сонъ сакин сеснен иляве этти. — Сени мемлекетинъе гондермек бизим ишимиз дегиль.
Укюметнннъ ИІПИ...
Сен шимди сёйле манъа, къаякъкъа кетмек, къаерде яшамакъ истейсинъ?
Бу ишнинъ укюметке аит олгъаныны мен де билем.
Чокъ къонушмакъ истемедигим ичюн аджеле джевап бердим:
— Москвагъа кетмек истейим.
— Бакъ, сен нелер истейсинъ?
Москвагъа кетмек олурмы?
— О алда Ташкентке кетейим.
О ерге кетмем ичюн весикъа беринъ манъа.
— Языкъ, — деп башыны саллады. — Билесинъ ки, Ташкент Озьбекистаннынъ пайтахты.
О ерде къалманъа да мусааде этмезлер.
Синъирлерим яваш-яваш бозулыи башладылар.
Амма сонъ дакъикъада бнр шей чыкъармамакъ ичюн сакин олмагъа чалыштым.
Эписи бир сесим серт эди.
— Тюркиеге ёлламайсынъыз.
Москвагъа мусааде этмейсинъиз.
Ташкент де олмай экен, сиз къаерге ёлласанъыз, о ерге кетейим, — дедим.
— Янъыёл шеэрине не дерсинъ? — деди. — Сени о ерге ёллайыммы?
Факъат сенинъ Ташкенттен элли километр узакъта булунманъ лязим.
Албуки, Янъыёл Ташкентке отуз эки километр.
Амма мен санъа ойле бир весикъа беририм ки, Янъыёлда яшаманъ мумкюн олур.
Бельки о ерде бир иш де тапарсынъ.
Айтыладжакъ бир шей ёкъ.
Тешеккюр айтып, азырлагъан кягъытларны алдым ве тышары чыкътым.
Сакъчымнынъ вазифеси бу ерде битти.
Чантамны сыртыма урдым ве лагерьни терк этерек, Янъыёлгъа кеттим.
## ЯНЪЫЁЛ
Янъыёл лагерьден он беш километр къадар узакълыкътаки буюк бир къасаба эди.
Бу ерде озьбеклер, Къырымдан сюрюльгенлер ве пек аз мыкъдарда руслар бар эди.
Русиеде эр анги бир шеэрде яшамакъ ичюн паспорткъа саип олмакъ керек.
Амма паспорт алмакъ къыйын иш эди.
Полис идареси паспорт береджекте яшагъан еринъни, чалышкъан еринъни огрене, ляйыкъ таныса, сонъ бере.
Вазиетни бильгеним ичюн мен де Янъыёлгъа кельгенимнен паспорт алмакъ ичюн полиске мураджаат эттим.
Тюрк ватандашы олгъанымны айтып, паспорт берильмесини истедим.
Тюрк олгъанымны тасдыкълагъан весикъа истедилер.
Бу весикъалар менде ёкъ.
Йылларджа анда-мында авушып юрьген, он беш йыл тюрьмеде отургъан адам эдим.
Бу весикъаларнынъ къайда къалгъаныны бильмейим.
Полис шефи башыны котерип, юзюме бакъты.
— Тюрк ватандашы олгъанынъны исбат этип оламагъанынъ ичюн санъа паспорт берильмез, — дедп.
Сёзлерини дикъкъатнен динъледим, джевап береджек алда дегиль эдим.
— Тек рус ватандашы оларакъ бир паспорт алманъ мумкюндир.
Бунъа да разы эдим, тек яшагъан адресимни айтып оламадым.
Паспортсыз да яшамакъ зор эди.
Чюнки Русие ватандашларынынъ мемлекет ичинде арекетлери эр джеэттен незарет этиле.
Он алты яшыны толдургъан эр ким паспорт саиби олмакъ керек.
Къыскъа бир вакъыткъа олса биле бир ерден дигер ерге паспортсыз сеяат этмек мумкюн дегиль эди.
Кетильген ерде полиснинъ ве домкомнынъ изини олмадан йигирми дёрт сааттен артыкъ къалмакъ мумкюн дегиль эди.
Бу адет рус халкъынынъ сербест арекет этмесине мани олмакъ, оны даима баскъы алтында тутмакъ ичюн тюшюнип чыкъарылгъан.
Эр совет ватандашы буны яхшы биле, бу къаиделерге бойсуна.
Бу къаидени бозгъанлар тюрьмеге къапатыла.
Рус ватандашы бир, я да эки одалы квартирада эки-учь аиле олып, кирагъа яшай ве бу яшайыш рус ватандашы ичюн люкс сайыла эди.
Дигер тарафтан Коммунист партиясынынъ реберлери, алимлер, муаррирлер ве устьки къатламдаки идареджилер кениш квартираларда бол-сал яшайлар.
Советлер Бирлигинде мусавийлик ве социаль адалет акъкъындаки анълам бойле зди.
Коммунистлернинъ айткъанларына коре, эмекдар сыныфнынъ яшайышы юкселеджек эди.
Амма шимди энъ фена алда яшагъан ве энъ чокъ эзиетленген ишчи сыныфы эди.
Сыныфларгъа болюнген ве истисмар этильген, азатлыкъны зынджырнен багълагъан бирден-бир мемлекет Русие эди.
Паспорт алмакъ ичюн полис идаресинде отурып, булар акъкъында тюшюнем.
Паспорт аламадым, чюнки яшав адреси оларакъ ич бир ери косьтерип оламадым.
Башта мескен тапмакъ, сонъра бир иш къыдырмакъ керек эдим.
Амма, башта кечинмек, ипрангъан урбамны денъиштирмек ве ятаджакъ бир ода булмакъ ичюн чалышмакъ керек эдим.
Бу ерде бир кишини биле танымайым.
Полис идаресинден чыкъкъанымнен иш арап долаша башладым.
Тюрьмеден янъы чыкъкъан бпр махбюс олгъаным ичюн эр кес манъа шубенен бакъа, иш бермеге джесарет этмей.
Албуки къыскъа бир заманда ишке кирмек кереким.
Акс алда джеза къанунынынъ 35-нджи маддесине коре чалышмагъаным ичюн, текрар тюрьмеге къапала билем.
Иш ве яшав ери къыдырып, сокъакъларда кезип юрьген куньлеримде озьбекистанлы бир достума расткелип, пек къувандым, бойнуна сарылдым.
Экимиз де эеджанлы эдик.
Вазиетимни къыскъадан анълаттым.
Онынъ козьлери яшланды.
— Меннен юрь Бекторе, — деди.
— Алым яхшы дегиль, амма не де олса, санъа ятаджакъ бир ер тапармыз.
Эви пек кучюк эди.
Топал аягъына рагъмен къадыныны ве къызыны кечиндирмек ичюн махорка сата, факъыране бир аят кечире эди.
Бир дам астында булманынъ, сыджакъ чайгъа батырып ашаладжакъ чавдар отьмегине къавушманынъ берген севинчи иле чокъ куньлерден берли биринджи кере ичимде бир мемнюнлик дуйдым.
Бунынъ себеби, яшав ери оларакъ косьтериледжек адреснинъ тапылмасы ве паспорт алмакънынъ мумкюнлиги эди.
Лагерьден чыкъкъанымнынъ бешинджи куню паспорт алдым.
Куньлер кечкен сайын — Янъыёлда сюргюн олгъан къырымтатарларындан бир къач эски достумны расткетирдим, озюме келип башладым.
Араларында талебелеримден базылары да булунгъан бу вефакяр инсанлар манъа ярдым этмек ичюн мумкюн олгъан шейлерни япмагъа арекет этелер.
Къальплери ватан севгиси иле толу эмексевер инсанларнынъ тек арзусы текрар о топракъларгъа къавушмакъ ве о ерде ольмек эди.
Озьбекистаннынъ икълимине ве огъратылгъан джебеге даянамагъан къырымлыларнынъ пек чокъу оле эди.
Сагъ къалгъанлар исе бутюн кучьлюклерге кокюс кермеге, гизли полиснинъ агъыр тазыйыгъына боюн эгмемеге арекет эте.
Къырымлылардан бир группа дост пейда этмем, янъы аятыма бираз алышмамы мумкюн япты.
Амма узюльдигим нокъта ишсизлигим эди.
Бутюн кунь долаша, эр ерге кирип-чыкъа, акъшам устю бир шей тапалмайып, эвиме къайтам.
О куню кене иш къыдырып сабадан сокъакъкъа чыкътым.
Сонъки умютим Янъыёл шекер фабрикасында эди.
Бир кере анда барып, къысметимни сыпап бакъмакъ керек эдим.
Фабрикагьа эеджаннен кирдим, амма «иш ёкъ» деген джевапны алгъан сонъ, куськюн алда къайттым, буюк къапыгъа кельдим.
Шашкъын ве перишан бир алда эдим.
Бир эльнинъ омузыма токъунгъаныны ис эткенимнен еримде токътадым.
Сонъра агъыр-агъыр башымны кери чевирдим.
Ким?
Оны къайдан таныйым?
Исмининъ Вартан олгъаныны айтты.
эрмени эди.
Фабрикада устабашы олып чалыша экен.
Озюни манъа якъын тутты.
Одасына алып келпп, чайнен сыйлады.
Сонъра вазиетим акъкъында сорады.
Башымдан кечкенлерни къыскъадан анълаттым.
Сукюнетле динъледи.
Иш къыдырып юрьгенимни анълагъан сонъ Вартаннынъ юзю гъарип бир ал алды.
Хафиф сесле:
— Мында иш тапмакъ чокъ къолайдыр, — деди. — Къолайдыр, амма базы шартлары бар.
Хырсыз олмалысынъ.
Я да хырсызлыкъ япкъангъа козь юммалысынъ.
Ёкъса ич бир ерде иш тапып оламазсынъ.
Дюнья сен бильген киби, сен къалдырып кеткен киби дегнль артыкъ.
Мен шашкъын бир алда Вартаннынъ сёзлерини динъледим.
Экимиз де сустыкъ.
О меним не джевап береджегимнен меракълангъан киби юзюме тикилип бакъа.
Аятым боюнджа намуслы бир инсан оларакъ яшадым.
Бундан сонъ да денъишип оламам.
Бу шартларны къабул этнп чалышкъандан коре, ач къалмагъа разы эдим.
Вартангъа бу тюшюнджелеримни ачыкъ сёйледим.
О кулюмсиреди.
«Бойле кетер исенъ, ши тапып оламазсынъ» деди.
Вартаннынъ манъа ярдымы олмайджакъ.
Янындан кеткен сонъ да сеси эп къулакъларымда акс-сада бере эди.
«Русиеде иш тапмакъ ичюн я хырсызлыкъ япаджанъ, я да япкъанларгьа козь юмаджакъсынъ!»
Арадан бир къач кунь кечти.
Ниает, бир танышымнынъ тевсиесинен сельпогъа ариза яздым.
Сейяр махорка сатыджы оларакъ ишке алына бплем.
Амма эвель чалышкъан еримден, коммунист партиясы мааллий иджра комитетинден ве домкомдан характеристикалар истениле, айрыджа эки кефиль де тапмакъ кереким.
Бу, совет бюрократиясынынъ типик бир корюниши эди.
Бундан гъайры къабар да бермек кереким.
Мен де бу алышкъанлыкъкъа уймакъ меджбуриетинде къалып, топлангъан весикъаларымны сельпогъа теслим эттим.
Бундан сонъ айрыджа суаль варакъасыны толдурмамы истедилер.
Къыш мевсими, Озьбекистан икълимининъ энъ серт деври.
Ягъмурнен къарышып къар ягъа.
Мен парасызлыкъ ве ачлыкътан чекишип юрьгениме бакъмадан бу суаллерге даянмадан хасталанып, ятып къалдым.
Факъат истенильген кягъытны толдурып, сонъ бир гъайретле сельпогъа теслим эттим.
Артыкъ япыладжакъ иш джевапны беклемектен ибарет эди.
Куньлер, афталар агъыр-агъыр кечти.
Мен сабырнен беклей, бу кучьлюклерге кокюс кермек ичюн гъайрет этем.
Ниает, бир кунь сельподан джевап кельди.
Мени махорка тютюни сатмамны къабул этмегенлер.
Сельпогъа барып, бунынъ себеплерини огренеджек алда дегиль эдим.
Бунынъ файдасы да ёкъ эди.
Ниает, талий манъа кулип бакъты.
Сельпогъа эт теслим эткен бир адамнынъ къоюнларына чобанлыкъ этеджегим.
Япаджагъым иш къоюнларны шеэрнинъ тышына отлатмагъа алып чыкъмакъ эди.
Ягъмур, къар демеден, яры белимедже чамургъа батып, бу ишни япмагъа башладым.
Амма чобанлыкъ меним япаджакъ ишим эдими?
Иште, Русиеде аят бойле эди.
Бир заманлар яшларгъа илим ашлагъан адам шимди Алланынъ чёллеринде чобанлыкъ япам.
Ичимде балаларыма къавушмакъ умюти олмаса, яшамакънынъ бир тюрлю чареси къалмайджакъ.
Лякин бу иш де чокъ девам зтмеди, къоюнлар сатылып битирильди ве мен кене ишсиз къалдым.
Бундан сонъ эв саибим берген аз бир сермае иле семечка сатмагъа башладым.
Русиеде семечканы севелер, куньлюк къазанчым бир джорукъ эди.
Амма мен даа фазла пара къазанаджакъ ишлер япмакъ истейим.
Бу тюшюндже иле кибрит (серник) сатмагъа авес эттим, амма бир къуту биле кибрит сатамадан полиснинъ элине тюштим.
Анълашылгъанына коре, девлет тюкянларында сатылгъан шейни базарда сатмакъ мумкюн дегиль экен.
Кибритлеримни ве параны алгъан сонъ бошадылар.
Текрар сельпогъа мураджаат этип, иш арамакъны тюшюндим.
Факъат коммунист партиясы тарафындан весикъа алмакънынъ кучьлюгини тюшюнип, янъыдан бу ишке джесарет эталмадым, башкъа бир иш булмакъ умютинен долашып башладым.
## СИБИРЬ
Ташкент апсханесннде узун муддет къалгъан сонъ, ниает, 1949 сенеси март 2б-да «Телюкели шахс» къабаатынен эбедий оларакъ сюргюн этильген Сибирь ёлджулыгъы башланды.
Биринджи токътагъан еримиз Ташкенттеки топлама лагери эди.
Мында беш кунь беклеген сонъ, март 31-де Туркистан — Сибирь поездининъ артына тиркельген «Столыпин» вагонына миндик.
Столыпин чар деври мемурларындан олып, инкъиляпчыларны Сибирьге сюрьмек ичюн махсус вагонлар яптыргъан.
Вагонда бир туркмен ве бир рус докторындан башкъа, польшалы бир инженер, къазанлы бир татар, Москва университетини янъы битирген бир къытай, Озьбекистанда чыкъкъан «Правда Востока» газетасынынъ хадими олып чалышкъан бир еуди ве беш зеки рус коммунисти олмакъ узьре эпимиз олып он бир адам эдик.
Менден гъайры эписи коммунизмге инанып вакъыт иле онъа хызмет эткен адамлар эди.
Инкъиляптан бугуньгедже совет режими огърунда чалышкъан муневвер адамлар ичлеринде йылларджа тюрьмелерде отургъанлар да бар эди.
Шимди эпимизни Сибирь беклей.
Иссиз, сувукъ, ябанджы ве сонъсуз Сибирь топракъларында ольмемек ичюн эм табиатнен, эм де коммунист режиминен курешмек керекмиз.
Поездимиз эп кете.
Янъы таныш олгъанымызгъа бакъмадан муштерек аятымыз бизни бири-биримизге исиндирди.
Аз, амма самимий къонушмалар япа эдик.
1938 сенесинедже партияда, район комитетлеринде чалышкъан, университетте социологиядан дерс берген къазанлы татар истирабымызны унуттырмакъ ичюн чешит риваетлер айта.
Онъа коре, Сибирь ёлджулыгъы, Сталин тарафындан чыкъарылгъан бир джеза дегиль, бир мукяфат экен.
Онынъ озю исе мемлекетнинъ бу улькесинде яшагъан инсанларнынъ ичтимаий вазиетини огренмек ве келеджекте Кремльдеки башлыкъларгъа Сибирьден еп азырламакъ ичюн ёлланыла экен.
Полониялы муэндиснен рус докторыны Къазахстаннынъ Джамбул виляетинде (Джамбул станциясында) эндирдилер.
Олар Къазахстаннынъ ичерисине сюрюльген экенлер.
Новосибирскке якъынлагъанда хасталандым.
Атеш ичинде янам.
Сакъчыларгъа айтылгъанына бакъмадан менимле кимсенинъ иши олмады.
Бир кунь ве бир гедже хаста оларакъ ёлны девам эттим.
Новосибирск ёлджулыгъымызнынъ биринджи къысмы эди.
Поездден тюшкенимизнен мени деръал топлама лагерьнинъ хастаханесине алып кеттилер.
О ерде он беш кунь къалдым.
Ёл аркъадашларым исе топланма лагеринден кеткен биринджи этапнен Красноярск апсханесине ёллангъанлар.
Оларны бир даа расткетирмедим.
Он беш куньде баягъы озюме кельдим.
Аякъкъа тура биледжегимни корьген сонъ мени Красноярсктеки апсханеге ёлладылар.
Бу ерден кетмек пек къыйын олды.
Апрель айынынъ йигирмиси олувына бакъмадан Енисей неэри бузларнен къаплы эди.
Кучюджик пароход бузлар иримесини беклей, биз де беклеймиз.
Бир саба этрафны толдургъан дудук сеслеринден уяндыкъ.
Шеэрдеки бутюн фабрикалар дудуклерини чалдыралар.
Шашып къалдыкъ.
Дженк башладымы?
Бир телюке догъдымы?
Бунынъ себебини бири-биримизден сораймыз.
— Бузлар кочьти!
Бузлар кочьти! — дие багъырды бир сакъчы.
Къач айлардан берли бу тар, пис ве къаранлыкъ аписхане уджресинде тынчыкъып яткъан дёрт юзден зияде инсан бирден джанланды ве «ур-ра!»> доп къычырды.
Бузлар кочьти, озен ачылды.
Енисей уянмакъты.
Бундан сонъ озенде гемилер юреджек, чархлар дёнеджек.
Эртеси куню къыркъ еди кишилик бир группа алында машиналаргъа минип, сакъчыларнынъ незарети алтында юз он километр даа шимальде олгъан Большая Мурта къасабасына кельдик.
Апрель айынынъ йигирми бири, амма Сибирь эп къарларнен орьтюли.
Большая Муртагъа акъшам устю бардыкъ.
Красноярск-Енисей шеэрлери арасындаки ёл устюнде, Енисей озенинден йигирми километр батыда бир къасаба эди.
Даа догърусы буюк бир койге бенъзей.
Бутюн къасаба ёлнынъ эки тарафына тизильген бирер сыра эвден ибарет эди.
Бу ерлернинъ бирден-бир ярашыгъы чам тереклери.
Олар гъает чокъ ве дюльберлер.
Кок юзю бем-беяз.
Йылдызлар пек якъын олып корюнелер.
Этрафны къаплагъан къарларнынъ устюндеки эвлерден ышыкълар сюзюле, базыларындан алман сюргюнлерининъ йырлагъан халкъ йырлары эшитиле.
Къасаба халкъынынъ эксериетини русларнен Волга боюндан сюрюльген алманлар тешкиль эте эдилер.
Къалгъанлары исе литвалылар, поляклар, Къырымдан сюрюльген татарлар, ниает, эстонлар эди.
Бизни МГБ башлыгъы къаршылады ве эпимизни умумий ятакъкъа ерлештирди.
Янымыздан кетеркен, эртеси куню саба МГБ комендатурасына кельмемиз кереклигини айтты.
О гедже ава пек сувукъ эди.
Саба эпимиз бир олып МГБ комендатурасына кеттик.
Асыкъ юзьлю идареджи артыкъ силялы сакъчылардан къуртулгъанымызны сёйлеерек, бизге бирер весикъа иле бирер анкета берди.
Анкеталарны толдурып къайттыкъ.
Берильген весикъалар паспорт ерине кечеджек эди.
% Онда кимлигимиз, махкюмиетимизге себеп олгъан суч косьтериле ве «сыкъы незарет алтындадыр. Анджакъ Большая Мурта къасабасында долаша билир» деп язылы.
Айрыджа Москва, Ленинград, Сталинград, Ташкент, Ашхабад, Сталинабад, Севастополь, Одесса ве саире киби буюк шеэрлерде эки сааттен зияде къала бильмез, амма бойле шеэрлерден юз я да элли километр узакълыкъта яшая билир деп ихтар бериле.
Затен, бизлер ичюн Сибирьден башкъа бир ер тюшюниле бильмез.
Большая Муртада бир ишхане, бир хастахане, бир бакъкъалджылыкъ ве мануфактура тюкяны, почтахане, берберхане, фотография бар эди.
Булардан гъайры МГБ даиреси, кой совети, электрик дагъыткъан меркез, метеорология станциясы, эки мектеп, коммунист партиясы тешкиляты, клуб ве парк бар.
Бутюн бу муэссислерге бакъмадан Большая Мурта халкъы дигер совет шеэрлеринде олгъаны киби, атта олардан да зияде факъырлыкъта яшай эди.
Мында эр шейден эвель меним де бир иш саиби олмам лязим эди.
Къыскъа вакъыттан сонъ озюме бир иш таптым.
Артельнинъ тола ишлеп чыкъаргъан цехинде айда 210 рубле маашле къаравуллыкъ япаджагъым.
Бунынъ етмиш рублеси налог ве заёмлар ичюн кесиледжек, элиме юз къыркъ рубле аладжагъым.
Советлер Бирлигинде чалышкъан эр бир адам маашынынъ муайен бир микъдарыны заёмлар къаршылыгъына девлетке бермек керек.
Бунынъ себебинден рус халкъынынъ элине тийген пара пек аз олып, кечинюв сыкъынтысы пек къыйын вазиетте эди.
Колхозларнынъ базарларында кепекли уннынъ бир пуды 150 рубле, бир къопкъа къартоп 15 рубле, бир кило ягъ 60 рубле, бир кило эт 40 рубле эди.
Ашайт малларынынъ паалылыгъы, алынгъан маашларнынъ азлыгъы ачлыкъ ве фукъарелик догъура.
Амма бойле вазиетке бир чаре булмакъ ичюн укюмет бир шей япмай.
Халкъ исе яшайышнынъ агъырлыгъындан ойле боналгъан ки, не укюметтен, не де коммунист партиясындан бир шей беклейджек алында дегиль.
## КУНЬЛЕР КЕЧЕЛЕР
Дженкнинъ фаджиалы излери аля сезиле, ачлыкъ бутюн дешетинен девам эте.
Ашайт тюкянларында эт, ягъ, шекер, сабун киби зарур шейлер ёкъ олувындан гъайры рус халкъы чокъ севген ве бир заманлар Русиеде энъ бол булунгъан балыкъ биле ёкъ.
Атта килосы 2 рубле 80 капик олгъан чамур киби къара отьмек алмакъ ичюн невбетте он, он беш саат беклемек, бу узун беклевден сонъ эвге отьмексиз къайтмакъ къоркъусы ичинде титремек керек.
Тюкянларнынъ витрина ве рафлары ракъы, шарап, тютюн иле толу.
Укюмет, санки, халкънынъ ачлыгъы устюнден куле.
Ашайт ерине ички сатылмасыны башкъа тюрлю насыл анълатмакъ мумкюн?
Дженктен сонъ халкъны тынчландырмакъ макъсадынен весикъа иле отьмек сатыла.
Эр истеген эки отьмекке къадар ала биле.
Пиширильген отьмекнинъ сайысы, мыкъдары артмаса, халкънынъ алыны весикъаларнен яхшылаштырмакъ мумкюнми?
Невбетнинъ башындакилер экишер отьмек алып башлагъанынен сонъундакилерге етмей, олар озь невбетлеринде экинджи кунь ичюн туралар.
Бу невбетлерни корьмегенлер ве онда турмагъанлар бунъа ишанып оламазлар.
Мында инсан омюрининъ учьте бир къысмы невбетлерде кече, ольгенлернинъ эр учьте бири невбетлерде оле.
Большая Муртада къыш эп девам эте.
Майыс айынынъ кельмесине бакъмадан къарлар иримей.
Къышнен берабер девам эткен отьмек сыкъынтысы себебиндеи халкънынъ бир чокъу чюрюген къартоп унундан ясалгъан хамургъа бенъзер шейни ашай.
Халкъ яшамакъ истей.
Тола заводындаки къаравуллыкътан сонъ невбет чобанлыкъкъа кельди.
Артельнинъ огюз ве атларыны бакъам.
Чобанлыкъ меним ичюн ябанджы дегиль эди.
Даа эвель Янъы ёлда да къой бакъкъан эдим.
Сибирьде икълим шараитининъ агъыр олувына бакъмадан орман ве отлакълар олдукъча бол эди.
Артельнинъ алты атыны ве беш огюзини бу отлакъларда невбетнен бакъам, акъшамгъадже янларында ола, сонъра ахыргъа айдап къайтам.
Сибирь орманларынынъ бир хусусиети бар: акъшам устю ава къарарып башлагъанынен бу орманларны «мошка» денильген бир сиврисинек къаплай.
Олар инсанны таламакънен къалмай, сытма хасталыгъына себеп олалар.
Бунынъ ичюн халкъ, бильхасса орманларда чалышкъанлар ат къылындан орюльген орьтюлерле юзьлерини орьтелер, гедже орманда къалгъанлар исе атеш якъмакъ зорунда къалалар.
Бу сиврисинеклер атеш ве тютюнге якълашмагъанлары ичюн отлакълардаки айванлар раат-раат къурсакъларыны тойдуралар.
Мен де бу шараитке уйгъунлаштым.
Атеш якъып эм мошкалардан къуртула, эм де къызынам.
Сыртымны буюк бир агъачкъа таяп, чытырдынен янаяткъан атешке бакъып, келеджек куньлеримде къуртулыш хаяллары къура, озь-озюме теселли берем.
Базан мындан къачмакъ, эшиме, балаларыма ве мемлекетиме къавушмакъ фикри зеинимни ишгъаль эте, бунъа аит планлар къурам.
Бу да бир хаял эди.
Зира, Сибирь орманларындан къаерге къача биле эдим.
Силялы аскерлерни, сакъчыларны, МГБ офицерлерини бир четке ташласам биле уджсуз-буджакъсыз орманларнынъ озьлери буюк маниа эди.
Мен энъ-эвеля Сибирьге сюргюн этильген бир махбюс эдим.
Мындан къачкъанларнынъ акъибетлерине даир лафларны да хатырлагъан сонъ бу ерден къачмакънынъ акъылгъа ятмагъан бир шей олгъаны анълашыла.
Менден эвель чобанлыкъ япкъан бир поляк офицери къачаджакъ олгъан.
Учь-дёрт кунь къасабада корюнмеген сонъ такъиби ичюн бир аскерни ёллай.
Сонъундан даркъагъан хаберге коре, поляк офицерининъ бузлагъан джеседини Енисей озени якъынларындан тапалар.
Сибирьде къышта да, язда да бузламакъ мумкюн.
Мында эр мевсимде геджелери дешетли аяз ола.
Мындан къачмакъ мумкюн олмагъан бир шей.
Сабалары сюрюни артельге теслим эткен сонъ эвге, динъленмеге кетем.
Бунъа динъленме демек де догъру олмаз.
Чюнки невбетке тура ве не сатылса, шуны алмагъа тырышам.
Невбетим кельгенде сатылышта бир шей олса, шуны алам.
Чокъ алларда бир шей алып оламайып къайтам.
Къасабанынъ кучюк мейданында афтада бир кере, базар куню сабалары, алыш-вериш япыла, бу иш тек эки саат девам эте.
Бу базарда колхоз ве совхоз эмекчилери шей саталар.
Факъат бу сатыш да беш-он йымырта, учь-беш юз грамм ягъ, дёрт-беш къопкъа къартоп, беш-он баш согъан ве сарымсакъ, ярым чувал ундан ибарет ола.
Эльде эткен параларынен башкъа зарурий ихтияджларыны къаплайлар.
Русиеде аят бойле эди.
Инсанлар яшамакъ ичюн энъ зарур ихтияджларындан къытмагъа меджбурлар.
Адамларнынъ къазангъан паралары кечинмесине етмей.
Эзильген сыныф даима халкъ эди.
## СИБИРЬДЕ ЯШАГЪАН МАХКЮМЛЕР
Сибирьде энъ чокъ баскъы ве эзиетке огърагъан халкъ Волга озени боюндан сюргюн этильген немселер эди.
Оларны инсан ерине саймай эдилер.
Яш немсе къызларынынъ намусларына кече, чешит тюрлю искенджелер аятны даянылмаз дереджеге кетире эди.
Спецкомендатуранынъ башлыгъы Рязанцев фамилиялы нусха кучюк бир немсе къызыны зорлагъаны ичюн ишинден алынды ве дигер ишке тайин этильди.
Сибирьде сюргюн оларакъ яшагъан кемселер бу мудхиш искендже ве ахлякъсызлыкъларгъа къаршы бир шей япып оламай.
Бир кунь баягъы яшларындаки немсе къартынен дертлештик:
— Бизим Волга боюнынъ да, Енисей боюнынъ да фаркъы ёкъ.
Совет девлети ве Сталин бизге имкян берсе, богъазымыздан къолуны чексе олгъаны, — деди.
— Биз япыджы бир миллетмиз.
Къарт адамнынъ козьлери яшланды.
Юреги парчаланмакъта эди.
Бильгисини, гъайретини, чалышмакъ истегини искенджелер алтында къалдырып, эзиетлене эди.
Бу бир керчек эди, амма Русиеде бойле керчекке къулакъ аскъанлар тапылмай.
Эм сюргюнликте булунгъанлар тек олар дегиль эди.
Кавказда Кубань, Теберда, Къарджурт озенлери бойларында, Эльбрус дагъларынынъ этеклеринде ат ве къоюн етиштирмекле огърашкъан балкъарлар, къарачайлар да мындалар.
Тюркиенинъ Каре, Ардахан сынъырларында яшагъан ахыскъа тюрклери Туркистан, Къазахистан, Къыргъызистан виляетлерине сюргюн олунгъанлар.
Астрахан чёллеринде айванасравджылыкънен огърашкъан къалмыкъ, чечен, ингуш халкълары да сюргюн олунгъанлар.
Бойледже, совет топракъларында яшагъан бир чокъ миллетлер дагъытылды ве парчаланды.
Чобанлыкъта чалышмам биткен сонъ артельге авуштым.
Сепет орем.
Иште, сюгют далларындан сепет орем.
Азырлагъан сепетлеримизнинъ бир къысмы сатылышкъа чыкъарыла, бир къысмы да артельде къулланыла.
Ири бир рус адамы незаретчимиз.
Сепет далларынынъ пармакъларымызда текаран эгильгенини корьгенинен чиппий козьлерини аман къыпа ве:
— Рубле алмасыны билесинъиз, амма сепет япмасыны бильмейсинъиз! — деп багъыра.
Чаресизлик ичинде суса ве эп сепет оремиз.
Мен мында экинджи сюргюн йылымны толдурмакътам.
Даа ич бир шейге алышмадым.
Бир саба уянгъанда Большая Муртанынъ къарларнен орьтюльгенини корьдим.
Къыш бирден кельди.
Чам агъачындан япылгъан эвлер сувукъ эди.
Халкъны къасеветлендирген бир меселе бар.
О да Енисейнинъ бузламасы эди.
Озен бузласа, бутюн арекетлер токътайджакъ, бутюн теминатнынъ арты кесиледжек.
Тек бир Красноярск — Енисей шоссеси къала.
Халкъ буны тюшюне, мен исе озюмни тюшюнем.
Устюм-башым перишан, сувукътан къорунмакъ ичюн бир пальтом ёкъ.
Берильген паранынъ буюк къысмы аванс борджларына кесиле, къалгъаны исе ашкъа биле етмей.
Къыскъа бир вакъыттан сонъ ачлыкъ ве сефалет къасаба узеринде къанатларыны керди.
Артельде ишчи оларакъ чалышкъаным ичюн ады отьмек денильген къара чавдар хамурындан бираз була билем.
Артельде невбетчилик япып башладым.
Учь адам — бир сабыкъ малиеджи, бир сабыкъ поляк офицери ве мен невбетнен турамыз.
Секиз сааттен секиз саатке авушамыз.
Гедже аязында невбетчиликте турмакъ керчектен бир азап эди.
Сувукъ беденинъни тешип кече, алай еринъни ишгъаль эте.
Эр не олса да бу вазифени ерине кетирмек керекмиз.
Олюмнинъ Русиеде бир тюрлю дегери ёкъ эди.
Яшамакъ ве ольмек арасында бир тюрлю фаркъ ёкъ киби.
## МЕКТЮПЛЕР
1950 сенесининъ ильк баари башланды.
Ава яваш-яваш къызып башлады.
Кунешке эпимиз асрет эдик.
Апрель айында вадийдеки бузлар кочьти, майыста къар тёпелери чекильди, июнь айынынъ сонъунда купоны юзюни эйидже косьтерди.
Мен эп артельде чалышам, амма сепетчиликни быракъып, дюльгерлик япам.
Бу да мен бильген иш дегиль.
Факъат артельде берильген ишни итираз этмек мумкюн дегиль.
Эллеримде балта, чёкюч тутаджакъ къувет ёкъ.
Бунъа бакъмадан, бар кучюмнен чалышам.
Чалышмасам, пара къазанмайджагъым.
Яшамакъ ве ичимдеки къуртулыш умютини керчеклештирмек ичюн эр ишни япмакъ борджлы эдим.
Бир гедже пек бузладым, язы язмакъ ичюн шиддетли бир арзу дуйдым.
Чокъ айлардан берли элиме къалем алмадым, бир сатыр язы язмадым.
Эм не язаджакъ эдим?
Бу аньде эшиме ве балаларыма мектюп язмакъ акъылыма кельди ве буюк арзунен къалемни элиме алдым.
Акъылыма кельген шейлерни язып башладым:
«Севимли эшим ве балаларым.
Сизлерден бугуньге къадар ич бир хабер аламадым.
Ал-эвалынъызны бильмек истейим.
Язгъан мектюплеримнинъ ич бирине джевап алмадым.
Ич олмагъанда манъа сагълыкъ хаберинъизни билъдиринъиз.
Мен энди къартайдым.
Ве бу алымда тек арзум сизинъ янынъызда олмакътыр.
Бу арзума ирмек ичюн дефаларджа аризалар яздым, изин сорадым.
Сиз де анда бу меселенен огърашсанъыз, эр алда мусбет нетиджеге иришмек мумкюн олур.
Балаларым ве сен эр заман хатырымдасынъыз.
Хаялларынъыз дайма козюмнинъ огюнде, мен сизлернен даима къонушам, дегирлешем.
Сагълыгъым яхшы.
Артельде чалышам, ватаныма ве сизлерге къавушаджакъ куньлерни асрет ве эеджанен беклеим.
Мени джевапсыз къалдырманъыз.
Сизлерден келеджек бир сёз биле буюк бахтияр оладжакътыр.
Адресим шудыр: Красноярский край, Большая Мурта, Прогресс артели.
Шевкъи Бекторе»
Ичимдеки бутюн дуйгъуларны язмагъа имкяным ёкъ эди.
Чюнки мектюплернинъ ачылып, окъуджагъыны биле эдим.
Бу къыскъа мектюпни зарфкъа къойып, япыштырдым.
Сабаны зорнен таптым, танъда почтагъа барып, мектюпни ташладым.
Арадан бир афта кечкен сонъ сабырсызланып, экинджи мектюпни яздым:
«Севимли эшим ве балаларым.
Сизлерден ич бир тюрлю хабер алмайым.
Алынъызны бильмек истейим.
Ёкъса мектюплерим барып чыкъмаймы?
Бу къартлыкъ алымда сизинъ бакъымынъызгъа ихтияджым бар.
Меним къайтмам ичюн элинъизден кельгени къадар огърашманъызны истейим.
Балаларым эр алда буюген, эйи инсанлар олгъандырлар.
Эпинъизни пек чокъ сагъындым.
Мени унутманъыз ве мектюбимни алгъанынъызнен манъа джевап язынъыз.
Шимдилик сизге Танърыдан сагълыкъ-селяметлик истейим, козьлеринъизден опем.
Шевкъи Бекторе»
Экинджи мектюбимден бир афта кечкен сонъ учюнджисини яздым.
Сонъра дёртюнджисини, бешинджисини, алтынджысыны...
Эр афта бир мектюп язам.
Язам, амма бир тюрлю джевап алмайым.
«Бельки мектюплеримни аладырлар, тек джевапларыны манъа бердирмейлердир», — деп тюшюнем.
Акъылыма ич де яхшы шейлер кельмей.
Инсан узакъта ве ябанджы бир диярда олгъан сонъ акъылына нелер кельмез...
Бойледже, куньлеримни язмакъ ве джевап беклемекнен кечирем.
Амма бу беклейиш эшиме ве балаларыма олгъан асретлигимни арттыра, сабырсызлыкъ ичинде эеджанланам.
Бундан башкъа не япа билирим?
Беклейджек, оларнынъ хаялларынен авунаджакъ эдим.
Такъдирим чызылгъан ёлдан юрьмек ве олып кечкенлерге сессизликнен даянмакъ керек эдим.
## ДЕВЛЕТ МОНОПОЛИЯСЫ
Большая Муртада бир ашайт ве бир де мануфактура тюкяны бар эди.
Биринджи тюкянда эр кунь къалабалыкълы невбет олмасына бакъмадан, экинджисинде бу ал пек сийрек корюне эди.
Амма о куню экисининъ де огю къалабалыкъ эди.
Тюкянларда не бериледжегини бильмек ичюн невбетлерге якъынлаштым.
Невбетте тургъан къадынлар ойле гурюльдейлер, бири-бирлерине ойле хаясызджа куфюрлер айталар ки, утангъанымдан бираз кенарда токътадым.
Не сатылгъанынен меракъланып башладым.
Чюнки тюкянда оладжакъ шейни огюнден бильмек мумкюн дегиль.
Къадынларнынъ сёзюне коре, бугунь басма, къадын чорабы ве свитерлер сатыладжакъ экен.
Паралары етмегени ичюн свитерлер аламайджакъларына джанлары агъыра.
Факъат чорап алмалары мытлакъ шарт эди, чюнки чораплары дельме-делик олгъан экен.
Къазангъан паралары ихтияджларына етмей.
Насыл етсин? Олгъаны-оладжагъы 180 рубле алалар,
буны ашкъамы еткизсинлер, ёкъса чорап алсынлар? Даа десенъ, бир къач метр басма алмакъ керек оладжакъ.
Чюнки урбасы да ипрангъан.
Бу яшамакъ дегиль, садедже яшамакъ ичюн курешмек эди.
Русиеде мал алым-сатымы ве эр шей девлетнинъ монополиясы эди.
Тюкянларда мал талап дереджесинде дегиль.
Аранылгъан шей тапылмай.
Чюнки эр шей «Плановое хозяйство» (Планлы икътисадият системасы)на табий эди.
Бундан толайы рус халкъы арасында «не бериле?» келимеси къулланыла.
Сатмакъ сёзю лугъаттан тюшип къалгъан.
Укюмет тюкянларгъа мал теслим эте, теслим олунгъан шей сатыла.
Базы тюкянлар мал денъиштирелер.
Меселя, йымырта берип, мыкъ, тери берип, юнь алалар.
Базарда йымыртанынъ фияты бир рубле, малгъа денъиштирильсе 50 капик ола.
Денъиштирмек ичюн бир ерине эки бермек керек.
Укюмет богъдай ве чавдарнынъ юз килосыны секиз рублеге ала, кепекли богъдай ве чавдар уну къарышмасындан пиширильген чамур киби отьмекнинъ килосыны бир бучукъ рубледен сата.
Чавдар унунынъ килосыны 3,10 рубледен ве беяз уннынъ килосыны 12 рубледен сата.
Невбет кеттикче созула, янъы кельгенлер эскилерине къарышалар.
Халкъ беклемектен бир тюрлю усанмай, вакъытнынъ кечмеси ичюн чешит янъылыкълар, риваетлер айталар.
Энъ гъалис куфюрлерни козьлерини юммайып айта ве къахкъахлап кулелер.
Тюкяннынъ ачылмасына даа учь саат бар.
Невбеттеки къадынларнынъ гевезелиги эп арта, затен, Русиеде энъ чокъ лаф эткен ве сёгюнген къадынлардыр.
«Дюньяда энъ чокъ куфюрленген къадын анги миллетте чокъ?» деген мевзуда бир анкета кечирильсе, шубесиз, рус къадынлары биринджи ерни алыр эдилер.
Бойледже, баскъы, сыкъынты ве ёкъсуллыкъ ичинде яшагъан инсанлардан башкъа бир шей беклемек догъру олмаз.
Мен беклемектен ёрулгъаным ичюн артыкъ невбетте къалмакъ истемедим.
Яваш-яваш эвге къайттым.
Чарлыкъ девринден сонъ Русиеде ахлякъ меселеси чокъ бозулды.
Дигер миллетлерге бакъкъанда февкъульаде тюшкюн эди.
Фаишелик о къадар табиий олып къалгъан ки, асыл-заде къадынларнынъ биле бир къач севгилиси ола.
Русиенинъ энъ киббар отеллери бир фаишехане киби.
Истенильген къадынны ресторанда сымарлангъан емектен тез булмакъ мумкюн.
Русие чарларындан бири куньлернинъ биринде Петербург полис башлыгъыны чагъырып эмир эте:
— Йигирми дёрт саат ичинде Петербургдаки бутюн фаишелерни Сибирьге сюргюн этинъиз!
— Баш устюне, — дей полис.
— Факъат ишке къаерден, «Къышлыкъ Сарайданмы» башлайым?
Чар джевап буламай.
Бу фикир халкънынъ арасында пек айтыла эди.
Джебинде беш къуруш парасы, эвинде бир тилим ашайджакъ отьмеги, пакетинде бир дане сигарасы олмагъан адамлар авучлары ичинде бош сигар къутусыны эзгелерек: «Дошёл до социализма» дей эдилер.
Социализмдеки къаиделер халкънынъ сефалет ичинде сюйрекленмесини козьде тута, догъру къазанып, догъру яшамакъ имкяныны бермей.
## ОТЬМЕК ИЧЮН НЕВБЕТ
Баскъы, ачлыкъ ве ёкъсуллыкъкъа рагъмен Русиеде вазиет бам-башкъа акс эттириле, бутюн матбуат васталары, пропаганда системасы халкънынъ ферах ичинде яшагъаныны, Совет Социалист Джумхуриетлери Бирлигининъ бир дженнет олгъаныны косьтермеге чалыша.
Керчеклернинъ бу къадар къабартылгьанына акъыллы бир адамнынъ инанмасы зор эди.
Кечинюв сыкъынтысы чекильген бир мемлекетте халкъ газета окъумакъны акъылына биле кетирмей.
Кене къыш кельди ве Сибирьнинъ шиддетли сувукълары озь кучюни косьтерди.
Термометр куньдюзлери отуз беш, геджелери исе къыркъ беш дередже сувукъ олгъаныны косьтере.
Мен учь куньден берли отьмексизим.
Халкънынъ бир чокъ къысмы япкъан киби сувда пиширильген, я да кульге комюльген къартопнен кечине.
Къартоп отьмектен чокъ олып, халкънынъ етиштирген тек махсулы бу эди.
Амма къартоп ич бир вакъыт отьмекнинъ ерини туталмай.
Ачлыкъ сонъки нокътасына етти.
Бир тилим отьмек тапмакъ ичюн чаре арамакъ керек эдим.
Бу тюшюндже иле шиддетли сувукъкъа бакъмадан, сокъакъкъа чыкътым.
Ава о къадар сувукъ ки, сокъакъларда кимсе ёкъ.
Отьмек алмакъ гъайретинен даа тез юрьдим.
Огюмде, къарлар устюнде кучьлюкнен юрип кетеяткъан эки адамны корьдим.
Бирини таныдым.
Манъа къомшу олгъан факъыр бир къадыннынъ огълу Митя эди.
Он эки яшындаки бу баланынъ бабасы тюрьмеде эди ве озюнден текяран кучюк къардашы да бар эди.
Башындаки балабан къалпакъ ве аякъларындаки ямавлы чызмалар бабасынынъки олгъаны корюнип тура.
Митя ачыкъ козь бир бала эди.
Эвнинъ алыш-веришини о япа, тюкянда невбетлерде де о тура.
Невбетнинъ энъ огюнде дайма Митя ола, биринджиликни кимсеге бермей.
Митянынъ насыл олса да биринджи оладжагъыны, мен де артындан ер ала биледжегимни тюшюнип, адымларымны явашлаттым.
Затен ёрулгъан ве сувукътан пек ушюген эдим.
Янъылгъаным.
Тюкян огюне кельгенде бир инсан селининъ невбет алында тургъаныны корип шаштым.
Озь-озюме теселли бермек ичюн «булар тюневинден берли невбетте тургъанлар олса керек» деп тюшюндим.
Юзюни къалын шалнен ортькен къарт къадыннынъ артындан турдым.
Бир къач дакъикъа сонъ меним артымдан он-он беш адам невбетке турды.
Невбет кеттикче чокълаша, сувукънынъ артмасына бакъмадан, эр кес беклей.
Вакъыт яры геджеден кечкенине бакъмадан, кимсе еринден къыбырдамай.
Устюмде къалын къой тоны, аякъларымда валенкалар, башымны тонымнынъ ичине сакъламагъа чалышаракъ, сыртымны диваргъа чевирип турам.
Тонъмамакъ ичюн ара-сыра къыбырдай, эллеримизни ве юзюмизни къарнен окъалаймыз.
Куннинъ ильки ышыкълары яваш-яваш биз булунгъан ерни де айдынлатты.
Саба аязы даа шиддетли эди.
Джигерлеримнинъ сувукъланмасындан къоркъып, агъызымны ачмай, тек бурнумнен нефес алам.
Яры къаранлыкъ ичинден бир кольгенинъ бизим тарафкъа келеяткъаныны фаркъ эттим.
Къапы огюнде тургъан юзлердже инсаннынъ бир агъыздан: «Келелер!Келелер!» деген сеслери орталыкъны чынъылдатты.
Бу арада буюк бир къалабалыкъ чыкъты.
Невбет бозулды, саатлернен индемейип беклеген адамлар къавгъа ве куфюрнен бири-бирининъ ерини алмакъ ичюн куреш башлады.
Тюкян мудири бу вазиетни корьген сонъ, япаджакъ бир шей олмагъаныны анълады, тюкян ичине кирип, къапыны ичериден мандаллады.
Затен, тюкяннынъ ачылмасына даа вакъыт бар эди.
Халкъ бир муддет дёгюшкен ве тутушкъан сонъ, бири-бирининъ устюне энъ гъалис куфюрлерни савургъан сонъ ятышты, эвелькиси киби невбеттен ер алды.
Саатлер пек агъыр кечелер.
Бу арада эр кес озь тюшюнджелерине далды, беклеркен, сувукъны даа аз ис этмек ичюн невбетлерге аит гъарип ве кулюнчли икяелерни айтмагъа башладылар.
Бойле узун вакъыт невбетте тураркен, догъургъан къадынлар биле расткеле, эллеринде къундакъ балаларынен невбетке келип тургъанларны да корьмек мумкюн.
Оларнынъ текяран чокъ отьмек алмалары ичюн балалары да сырагъа къошула экен.
Адамларнынъ айткъанларына коре, балалары олмагъан къадынлар къомшуларындан эманет оларакъ бала ала, базылары исе антерининъ, я да пальтосынынъ астындан къурсагъына ястыкъ багълап, агъыр аякълы оларакъ корюнмек истей экенлер.
Адамлар чешит тюрлю лафларнен вакъыт кечирелер.
Бир кере невбетте тургъанда бир къадыннынъ догъургъанына шаат олдым, метанетине шашып къалдым.
Баласыны ве ала бильдиги отьмекни къолтугъына къысып, бир шей олмагъан киби янымыздан кечип кетти.
Бу адиседен бир къач кунь кечкен сонъ Таня кене невбетте тура эди.
«Баламнынъ адыны, эльбетте, Ржаной Хлеб»,— деп къойдым, — деди.
Къадыннынъ юзюндеки мазунлик ифадеси сакъланып къалгъан, эр кес кулеркен, меним ичим сызлады.
## КРЕМЛЬДЕКИ ЕУДИЙ ДОКТОРЛАРЫ
Кремль докторларындан он, я да он бир адам къапалгъаны акъкъындаки хабер бутюн тафсилятларынен Сибирьге, бизим булунгъан еримизге етип кельди.
Бу назар-итибаргъа алынмайджакъ бир вакъиа дегиль эди.
ТАСС агентлиги, радио, матбуат бу вакъиа акъкъында бильгилер ве тахминлер нешир эте ве айта.
Диагноз къойгъан эким къадынынынъ (Ленин орденининъ саиби) да къапалгъаны бильдириле.
Къапалгъан экимлернинъ эписи еудий эди.
Аджеба, экимлернинъ къабааты неден ибарет эди?
Дагъылгъан риваетлерге коре, олар Сталинни ве дигер коммунист лидерлерини зеэрлеп ольдюрмек истегенлер.
Асылында бу ифтирадан ибарет эди.
Бу фитне ве фесат Русие ичерисинде кучьке малик, еудий алейхдарлыгъыны корюклей.
Коммунистлернинъ истегенлери де, затен, бу эди.
«Жидовская морда» (Еудий суретли) дие акъаретленген еудийлер маддий ве маневий джеэттен чешит искенджелерге огъратыла эдилер.
Большая Муртада комсомол яшлар бир кунь мени де ташкъа тутты ве артымдан «Турецкий жид» деп багъырдылар.
О вакъытта ёлдан кечкен ве мени таныгъан бир адам «О еудий дегиль, тюрктир» демесинен бу азгъын генчлернинъ элинден къуртулдым.
Совет Русиееинде ялынъыз халкъ арасында дегиль, айдын табакъа, атта коммунистлер арасында биле еудийге душманлыкъ дуйгъусы эвельден мевджуттир.
Онынъ ичюн Кремльдеки экимлернинъ къапалувы, ондан да эвель «МГБ тертиби, бир большевик фитнесинден башкъа шей дегильдир» дие тюшюнильди, экимлер аджынылды, факъат сонъралары еудий душманлыгъынынъ кеттикче артмасы къаршысында бу ис гъайып олды.
Бир мемнюниетте бир интикъам иссининъ ер алмасы мытлакъ эди.
Чюнки о замангъа къадар эзиет чеккен, мал, джан ве уриеттен марум этильген рус халкъы эди.
Еудийлер исе бу тазыйыкълардан бир дередже къуртулгъан ве девлетнинъ юксек мертебелерине къадар юксельген эдилер.
Бу дефа да Кремльнинъ вазифели экимлернынъ къапалувы рус халкъынынъ кин ве интикъам дуйгъусынен бирлешип, даа да къабарды, энди олар еудийлерни аджымайлар, аксине, энъ агъыр джезаларгъа огърамаларыны истейлер.
Коммунистлер къурназлыкънен тюшюнип тапкъан бу усулны еудий алейхтарлыгъы пропагандасына келиштирмеге мувафакъ олдылар ве еудийлерге нисбетен душманлыкънынъ сакъланмасына ириштилер.
## КОММУНИСТЛЕРНИНЪ БАРЫШЫКЪ ОГЪРУНДАКИ АРЕКЕТЛЕРИ
Корея дженки башлангъан куньлерде Коммунистическая партиясынынъ пропаганды кенишледи.
Рус офицерлери командирлик япкъан Къытай гонъюллилеринден ибарет аскер къысымлары Корея дженкине ёлланды.
Советлернинъ эр бир ишке къарышув адети кене бир кере корюльди.
Эр анги мемлекетнинъ ич ишлерине къарышмаюв сиясетини сёзде кутькен Совет мемлекети амельде бунынъ аксини япмагъа алышкъандыр.
«Американынъ Кореяда не иши бар?» деп озь арекетлерининъ устюни ортьмеге ве Американы фаш этмеге чалыша.
Бирлешкен Миллетлер Тешкилятынынъ акълы талабыны кенди халкъындан гизлеерек, Корея дженки тек бир Американынъ истилясы оларакъ косьтермек истей.
Бунынъ ичюн де мемлекетте Америкагъа къаршы кениш пропаганда кампаниясы башланды.
Кремльнинъ бутюн бу гъайретине бакъмадан, рус халкъы бу яланларгъа ишанмай.
Бир муддет сонъра бу пропаганда лагерьлерге де келип етти.
Америкалыларнынъ эсир алгъан аскерлерге япкъан искенджелери, акъылгъа ятмайджакъ дешетлер икяе этиле.
Амма умумий вазиет кескин эди.
Совет идареджилерининъ Американы истиляджы, эзиетчи ве дженк тарафдары (!) оларакъ косьтерювлерине эписи бир рус халкъы ишанмай эди.
Чюнки америкалылар иш ве тиджарет адамлары оларакъ танылгъан бир халкъ эди, медениет ве аят стандарты джеэтинден де дюньянынъ энъ илери бир миллети эди.
Факъат инглизлер ве алманлар ичюн вазиет бойле дегиль эди.
Мында халкъ инглизлерни эвель-эзельден истиляджы ве истисмарджы халкъ, алманларны исе Русиенинъ амансыз душманы оларакъ билелер.
Коммунистлер ялынъыз дюнья миллетлерини дегиль, озь халкъыны да Совет девлетининъ барышыкъ сиясет алып баргъанына инандырмакъ ичюн гъайрет аямайлар.
Озюне душман сайгъан халкъларны да теджавузкяр этип косьтермеге ве дженкке азырланаракъ, рус халкъыны даа да эзиетлемеге акълы олгъанына ишандырмакъ истей.
Коммунистлер Корея дженкининъ сонъуна якъын «Джианда барышыкъ» адлы янъы бир пропаганда кампаниясына башладылар.
Бу коммунистлернинъ янъы бир усулы олгъаны анълашыла, факъат сербест дюньянынъ базы бир дживар девлетлери онъа инандылар.
Амма халкъ Кремльдеки бир авуч идареджиден башкъа тюшюне ве керчектен барышыкъны арзу эте.
Халкъ йылларджа сюрюльмектен ве такъип этильмектен, аятыны феда этмектен тёнъюльген эди.
Артыкъ раатланып, эйи шараитлер ичинде яшамакъ истей.
Совет девлети барышыкъ огърунда курешке башлагъанынен рус халкъы озюнинъ чокъ йыллыкъ теджрибесинден келип чыкъып, буны бир «Дженк сиясети» шеклинде анълады.
Отуз беш сене партия сафында булунгъан эски коммунистлерден бири, шимди исе сюргюн этильген бир махкюм «Барышыкъ сиясети» акъкъында бир кере манъа шойле деди:
— Москвада мейдангъа кетирильген янъы бир тешкилят «Дюньяда барышыкъ» адлы бир беяннаме азырлагъан ве эр кеске оны имзалатмакъта.
Истеген-истемеген эр кимсе бу беяннамеге зорнен имза къоя.
Атта мен биле истемейип имзаладым.
Амма эр кес коммунист партиясынынъ эр истегине боюн эгмек зорундадыр.
Истеген вакътында дженк башлар ве бир кимседен сорап отурмадан адамларны олюмге айдар.
Коммунист партиясынынъ ильк принципи де будыр.
«Шалтай балтай нет, будь готов, всегда готов!»
Бу бир керчек эди.
Коммунизм ордусыз ве дженксиз яшап оламаз.
Бу идеологиянынъ бир мемлекетте къолайджа джайрамасы ичюн бир дженк я да бир инкъиляп керек.
Дженклер ве инкъиляплар бите, бу режим де бите биле.
Чюнки о даима курешлерге ве енъишлерге давет эте.
Эр бир коммунист бу сёзге инанмакъ борджлу, акс алда чокъ агъыр джезаларгъа огъратыладжакъ.
## КОЛХОЗ
Большевиклер укюметни эльге алгъан сонъ орта аллы койлюлерни кулак деп илян этти, оларны сюргюнге огъратты, коллектив чифтликлер тизип башладылар.
Коллектив чифтликке (колхозгъа) кирмек ихтиярий эди.
Истеген койлю колхозгъа кире, истемеген кирмей.
Колхозгъа кирген койлю, топрагъыны, мал-мулькюни колхозгъа теслим эте, бундан сонъ озю де онъа кире.
Колхозгъа кирмегенлерден агъыр налоглар алына, къыйынлыкълар аслында къала.
Койлю къуртулыш чаресини колхозгъа кирювде коре, я да оны бу ёлны сечмеге меджбур этелер.
Иште, Совет Русиесинде шахсий мулькчюлик бу шекильде битирильмекте эди.
Он эки яшыны толдургъан эр бир койлю, джынсына бакъмадан, колхозгъа аза олмакъ керек.
Колхозгъа аит олгъан топракълар, орманлар, машиналар затен укюметнинъки эсап этиле.
Койлюде тек чалышмакъ укъукъы бар.
Эр бир колхозджы куньде нормаль оларакъ секиз саат чалышмакъ ве бу вакъыт ичинде девлет тарафындан бельгиленген норманы толдурмакъ керек.
Бу алда колхозджы бир эмек куню къазана, эгер норманы бир бучукъ кере толдурса, бир бучукъ эмек куню къазана.
Ай сонъунда куньделиклер эсап этиле, йыл сонъунда исе йыллыкъ эмекке екюн чекиле.
Колхозджы эмек акъкъыны махсулат топлангъан ве девлетке берги оларакъ, махсулнынъ буюк бир къысмы берильген сонъ, къалгъан къысмы колхозджыларгъа эмек акъкъы оларакъ такъсим этиле.
Чокъ алларда колхоз девлетке бутюн борджларыны берген сонъ озь колхозджыларына бермеге шейи къалмай, атта девлеттен даа борджлу олып къала.
Колхозджы озюне берильген ишни джан-юректен япмакъ керек, акс алда саботажджы эсап этиле.
Бунынъ джезасы Сибирьге секиз йыл сюргюн эди.
Укюметнинъ бутюн баскъысына бакъмадан, колхоз системасы Русиеде пекинип оламады.
Койлю отьмек ичюн энъ агъыр шараитлерде чалыштырыла, эписи бир отьмегининъ акъкъыны там алып оламай.
Койлю тешкилятыны якъындан корьмек манъа да къысмет олды.
1952 сенеси район иджра комитетинден кельген къарар эсасында мен чалышкъан артельден элли киши «Цредельный» колхозына ярдымгъа кетеджек эдик.
Колхоз Енисей кенарында, дагълыкъ ве орманлыкъ бир ерде 36 эвден ибарет типик бир рус кою эди.
Аякъларымыз юрьмектен шишкен бир алда койге кельгенимизнен бизни клуб бинасына ерлештирдилер.
Тозлу, топракълы тёшемени сув сепип сипирдик ве одеялларымызны яйып отурдыкъ.
Бир муддет сонъ колхоз реиси кельди ве бизлерни экишер-учер эвлерге такъсим этмеге башлады.
Мен ве эки аркъадашым тул бир къадыннынъ эвине тюштик.
Эв саибеси орта яшларындаки зайыф бир къадын эди.
Яшына бакъмадан, арекетчен, лаф севген ве дюльбер къадын эди.
Бизге чай азырлады, бир къач тилим чавдар отьмеги кесерек, бираз да къартоп къойды.
Мавы ренкли эски ве кирли орьтю орьтюльген маса башына отурдыкъ.
Эвнинъ ичи пис ве чиркий толу.
Чавдар отьмеги ве текяран къартоп ачлыкъ дуйгъусыны бастыраджакъ дереджеде дегиль эди.
Емек биткен сонъ булунгъан одамызны тедкъикъ эттим.
Кошеде бир тахта кровать бар.
Устюндеки тёшек-ястыкъ эльге алынмайджакъ дереджеде кирли.
Диварда асувлы Мерьем Ана ресимини корьген сонъ тааджиплендим.
Демек, къадын диндар бар инсан.
Бу аньде хафиф бир сес эшитип, башымны чевирдим, эв саибеси иле назарларымыз чатышты.
— Билесинъизми, — деди, — узун сенелер Мерьем Анамызнынъ ресимини одамызнынъ бир кошесине къойып оламай эдик.
Факъат товарищ Сталин кильселернинъ ачылмасына ве диний ибадетке мусааде эттиги ичюн Мерьем Анамызнынъ ресимини диваргъа асмагъа мувафакъ олдыкъ.
Сагъ олсун (!) Сталин...
Къадын бу «сагъ олсун»ны ойле бир сеснен айтты ки, «Алла бойнунъы урсын» манасында экенини анъламакъ кучь дегиль эди.
Дикъкъатнен юзюне бакътым, джевап бермегенимни корьген сонъ, динле алякъамны ольчемек истер киби сорады:
— Сиз коммунистсинъизми?
Серт бир арекетле башымны салладым.
— Хайыр, — дедим. — Биз учюмиз де коммунист дегильмиз.
Бундан сонъ о терен нефес алды ве акъырын давушнен: «Аллагъа шукюр» деп сомурданды.
Козьлери парылдады, юзю пемпелешти, озь дининде олмаса да иман саиби олгъан адамларнен къаршылашмакъ оны севиндирди.
Тез арекетнен къапы янына кельди ве тышарыгъа сесленди.
Бизни балаларынен таныштырмакъ истей эди.
Он беш яшларында бир огълу, он эки ве он яшларында эки къызы бар эди.
Одадан ичери кирген балаларнынъ алы юрегимни парчалады.
Гъает перишан къияфетте эдилер.
Аналарынынъ янына сокъулгъан балаларгъа бакъамайым, даа догьрусы, яш толу козьлеримни кучюк варлыкъларгъа косьтермек истемейим.
Къадыннынъ сесинден озюме кельдим.
Кир этегинен козьлерини силеркен лаф этти:
— Алымызны коресинъиз, иште.
Устте ёкъ, башта ёкъ.
Ач, чыплакъ, гедже-куньдюз айванлар киби чалышамыз.
Колхозлардаки меджбурий чалышув бизлерни ольдюреджек.
Шимди колхозларда энъ агъыр ишлернинъ мевсими.
Гедже демей, куньдюз демей чалышамыз.
Иш чокъ, адам аз.
Чалышкъанларнынъ эксериети къадын.
Къадын лафтан токътап, айткъанларынынъ тесирини бильмек ичюн козьлериме бакъты.
Индемейип динълейим.
Анълатмакъ ихтияджында эди:
— Дженк себебинден бизим койде эркеклер ёкъ дереджеде аздыр.
Чюнки дженкке кеткенлерден тек 37 киши къайтты.
Юзлернен кеткен яш инсанлардан сагъ къалгъаны иште бу къадар.
Сеси кеттикче юксельди.
Юзюнде бираз эвельки мушфикъ ифаде ёкъ эди.
Козьлериндеки парылты гъайып олды, кин ве нефретнен сёйлене:
— Алгъан ашымыз къара чавдар отьмеги, къартоп ве малина къурусындан япылгъан чай.
Базан ягъсыз къапыста шорбасы пиширемиз, бираз тузлу балыкъ ашаймыз.
Чюнки озендеки балыкълар колхознынъ малыдыр.
Оларны тутмакъ ясакътыр.
Эм тутмакъ ичюн де вакътымыз ёкъ.
Бир сыгъырымыз олса эди, озюм ичмесем де балалар бираз сют ичер эдилер.
О да ёкъ.
О заманларда бир сыгъырым бар эди.
Сатмагъа меджбур олдыкъ.
Шимди башкъасыны алмакънынъ чареси ёкъ.
Бир сыгъырнынъ фияты дёрт-беш бинъ рубле.
Заваллынынъ эеджаныны бираз ятыштырмакъ ичюн акълыма кельген суальни бердим.
— Сыгъырынъызны ничюн саттынъыз?
Къадын ичини бошатаджакъ бир адам тапкъанындан мемнюн эди.
Башыны эки янына саллаяракъ:
— Сатмагьа меджбур олгъаным ичюн, — деп джевап берди. — Аз сют берген сыгъырны колхозда беслемек пек къыйын.
Сыгъыр чокъ ем ашагъан айван.
Колхоз озь айванларыны бакъып оламай ки, бизге береджекми?
Вазиет бойле олгъан сонъ сыгъырны озюмизге етмеген къартоп, къапыста, ум ве отьмекнен беслемеге меджбур эдик.
Сыгъырымыз куньде беш-алты литр сют бере эди.
Бираз чокъ берсе, о заман, бельки иш денъишир эди.
Кене сусты.
Эр алда айткъанларынынъ, даа айтаджакъларынынъ озюне зарар кетирип-кетирмейджегини тюшюнсе керек.
Сёз башлагъанынен манъа ишангъаны анълашылды.
— Бундан гъайры укюмет эр бир сыгъырдан йылда беш юз рубле джёреме ала.
Бундан да гъайры йылда 45,5 кило эт, докъуз бучукъ кило сары ягъ я да эки юз сексен литр сют бермек меджбуриетиндемиз.
Сонъра колхознынъ сыгъырларыны бакъаджакъ чобангъа йылда эки йымырта, эки къопкъа къартоп, айда да он беш рубле бермек керек.
Домуз беслемек нисбетен эльверишли, чюнки онынъ откъа ихтияджы ёкъ.
Домузны семиргенинен соймакъ мумкюн.
Ич олмагъанда эвге бираз эт ве ягъ берир.
Арткъачыны сатып, дигер ихтияджларымызны темин эте билемиз.
Эм домуз этининъ килосы 20—25 рублеге сатыла.
Шимди мен де домуз баласы беслейим.
Къышкъа сояджагъым.
Я ашар, я да этининъ буюк бар къысмыны сатып, балаларгъа къышлыкъ урба алырым.
Оларнынъ валенкалары биле ёкъ.
Учюсине бойле чызмалар алмакъ ичюп беш юз, я да алты юз рубле керек.
Памукълы къыш урбалары ичюн де беш юз рубле керек олгъан сонъ бизим алымыз анълашыла.
Йылларджа этсиз, ягъсыз алыштыкъ.
Амма къышта ойле дегиль, бу ерни Сибирь дейлер.
Къыркъ-къыркъ беш дередже сувукъ айларджа девам эте.
Къадын сусты ве терен нефес алды.
Ойле тез лаф эте эди ки, мен оны шимди богъулыр деп къоркъам.
Тек къонушмакъ, дертлерини тёкмек акъкъында тюшюне, бу эснада ич бир шейни анълап оламай, тек анълатмагъа гъайрет эте.
— Билесинъизми, — деп сёзюни девам этти, — учь балалы бир тул къадыннынъ колхозда яшамасы не къадар кучь олгъаныны.
Эвленмек исе меним ичюн артыкъ бир хаял олды.
Меним киби балалы бир къадынны алып бакъаджакъ эркек къайда?
Эм сюргюнлерден бири олса да разы олур эдим.
Сонъки сёзлерини яваш айтты ве орта яшындаки аркъадашымны маналы сюзди.
Анълагъанымны дуйдурмамакъ ичюн назарымны башкъа тарафкъа чевирдим.
О кене анълатмагъа девам этти:
— Къасабагъа кетип ерлешсем, бельки къапыджылыкъ киби бир иш тапар, 180—200 рубле алыр эдим.
Эм чамашыр ювар, бираз даа къазаныр, балаларымны окъутыр эдим.
Факъат колхоздан къуртулмакъ мумкюн дегиль ки...
Колхозгъа кирмек инсаннынъ элинде, чыкъмакъ ичюн исе реиснинъ мусаадеси керек.
Кечкен сене акъайгъа бараджакъ олдым, колхоз реиси мусааде этмеди.
Эвленеджек адамнынъ да мында келип, колхозгъа кирмесини талап этти.
О къасабаны быракъып, колхозгъа келирми?
Къадыннынъ сёзлерини динълеркеним, онынъ не къадар агъыр вазиетте олгъаныны анъладым.
Факъат онъа ярдым этеджек алымыз ёкъ.
Аркъадашлардан бири сорады:
— Колхоз сизге ич олмагъанда ихтияджынъыз олгъан унны ве къартопны бермейми?
Къадын чаресизликни ифаде этиджи шекильде терен кокюс кечирди ве:
— Колхоз, — деди, — бизге чалышкъанымызгъа къаршылыкъ оларакъ, арада бир аванс оларакъ пек аз ун бере.
Тарлада исе умумий къазандан шорба дагъытыла.
Биз колхозда куньделик эсабынен чалышамыз.
Бизнм колхоздан аладжакъ пайымыз йыл сонъунадже япа биледжек ишнинъ къаршылыгъына нисбетен куньделикнинъ екюнине ве колхознынъ аладжакъ берекетине багълыдыр.
Йылнынъ сонъунда берекет джыйылып, налоглар берильмегендже бизге бериледжек куньделикнинъ микъдары белли олмай.
Онынъ ичюн бир сене тер тёкип чалышкъан сонъ, базыда ич бир шей алмаймыз.
Колхознынъ береджегине бакъсакъ, чокътан ачтан олер эдик.
Укюмет бизге, эв башына, эр сене колхоз топрагъындан бир бучукъ дёнюм топракъ бере.
Берген бу топрагъына къаршылыкъ оларакъ, бизден беш юз рубле талап эте.
Бундан гъайры, берекетни алгъан сонъ 75—100 кило къартопны укюметке теслим этмек керекмиз.
Берильген бу топракъкъа къартоп, къапыста ве дигер себзелер экип, кечинмеге тырышамыз.
Сибирьде къартоп олмаса, адамлар яшап оламазлар.
Къадын лаф этмектен, биз де динълемектен ёрулдыкъ.
Анълаткъанларыны эшиткен сонъ колхознынъ не олгъаныны даа яхшы анъладыкъ, бойле бир ерде чалышмакътан сюргюн оларакъ Сибирьде булунмакъ яхшы эди.
Совет Русиесинде койлю ич бир заман бойле фаджиалы алгъа тюшмеген эди.
Йыл бою чалышып, къарын тойдураджакъ къадар отьмек къазанып олмайлар.
Инсанларны эр джеэттен истисмар этювнинъ айдын нумюнеси Русиеде корюнмекте эди.
Коммунист партиясы шеэрлерде ве койлерде пропаганда ве бош лафларнен халкъны къандырмагъа чалыша, койлю бир локъма отьмек ичюн бутюн кучюни къоя, амма сефалеттен къуртулып оламай, бунынъ ичюн де колхоз сёзю халкъ арасында нефретнен анъыла эди.
Русиенинъ ве коммунист режимининъ ич юзюни эйидже огрендик.
Ишимизни битирип, Большая Муртагъа къайткъан сонъ, ичимдеки нефрет даа да артты, сербестликке ве ватаныма олгъан асретлик даянылмаз алгъа кельди.
## СТАЛИННИНЪ ОЛЮМИ
Москва радиосы о куню де озь эшиттирювлерини "Интернационал"ны чалмакътан башлады.
Артельнинъ кучюджик ательесинде бир аркъадашымнен берабер чалыша эдик.
Бизден башкъа эки киши даа бар эди.
Оларнынъ бири коммунист, дигери комсомол эди.
Олар бу ерге чызмаларыны тиктирмек ичюн кельген эдилер.
Бу вакъытта радиодан хаберлер бериле ве Коммунист партиясынынъ пленумында япылгъан докладлар эшиттириле эди.
Дикторларнынъ бири юксек сеснен Совет укюметининъ къазанчлары акъкъында айта.
Онынъ лафларына коре Русие бир дженнет экен.
Амма биз бу лафларны динълемей, башкъа шейлер акъкъында лаф этемиз.
Шакъаджы комсомол яш чешит кулюнчли лафлар айтып, эпимизни кульдире.
Бу эснада радиодаки сес даа да юксельди, биз де ихтиярымыздан тыш оларакъ динълемеге башладыкъ.
Диктор кене де Русиени дженнет оларакъ тариф этмекте.
Эпимиз сустыкъ, комсомол яш коммунист аркъадашына бакъып:
— Крой Банька, бога нет! — деди.
Башкъа ерде олса, бойле шакъа эткенде джевап берилир эди.
Амма бу ерде бизлер эки коммунист инсангъа не айта билемиз?
Иште, башымызны эгип, сустыкъ.
Москва радиосы о куньки хаберлеринде Сталиннинъ хаста экенини ве кома алында яткъаныны бильдирди.
Халкънынъ къоркъкъан шейи Сталиннинъ комадан къуртулмасы ве кене гъаддарлыгъыны девам этмеси итималы эди.
Рус халкъы бу итималны тюшюнерек, къоркъмагъа акълы эди.
Бу олюмни ойле сабырсызлыкънен беклей эдилер ки, СССР сёзюни — Смерть Сталина Спасёт Россию деп анълата эдилер.
Бир къач куньден сонъ, ниает, Москва радиосы халкънынъ беклеген хаберини айтты: СТАЛІН ОЛЬДИ!
Бу хаберни динълеген вакъытта чалышкъан артелимизде йигирми-отуз адам эдик.
Буюк бир къысмы Русиенинъ илим ве фен аланында етишкен зиялылар эди.
Араларында коммунист партиясына аза олгъанлар да бар эди.
Хаберни терен, факъат япма бир сукюнетнен къаршыладыкъ.
Юзюмизге бакъкъан бир ябанджы ичимиздеки севинчни деръал анълар эди.
Факъат биз бири-биримизни инджелейджек алда дегиль эдик.
Ниает, арамыздан бириси бу сукюнетни бозды:
Слава богу!
Наконец грузинский осёл подох! — деди.
Совет топракъларында бойле бир акъарет,  бойле бир нефрет ифадеси пек агъыр бир къабаат эди.
Озь адыны берген конституциянынъ яратыджысы Сталин артыкъ ольген ве халкъ лянетини ифаде этмек ичюн келишикли фырсатны булгъан.
О куню артельдеки ишимни битирип къайттым.
Агьыр-агъыр адымлай ве Сталин гъаддарнынъ олюмине къадар халкъкъа япкъан зулумлыкълары акъкъында тюшюнем.
Бу гъаддарлыкъ ве эзиетнинъ нетиджеси олюм хабери дуюлгъанынен билинди, о вакъыткъадже садакъатлы ве федакяр олып корюнген инсанлар биле акъарет ве лянетлер ягъдырмакъ ичюн бираз вакъыт кечмесини беклеп оламадылар.
Мен буларны тюшюнип келиркен, бир достумны расткетирдим.
Етмиш беш яшында олгъан Мешхедп Мухаррем адлы достум, азербайджан тюрклеринден эди.
Меним киби о да йигирми беш сенеден берли махкюм ве сюргюн эди.
Бири-биримизни корьген сонъ ичимиздеки кин ве нефретлерни тутып оламадыкъ.
— Ниает, — дедим мен, — о да ольди.
Дюнья онъа да къалмады.
О меним бу сёзюме ачувланды.
— Хайыр, — деди, — хайыр, мен онынъ бойле ольмесини истемез эдим.
Истирап чеке-чеке ольмели, чектиклерининъ джезасыны булмалы эди.
Ярын газеталарда окъур ве янъылмагъанымны анъларсынъ.
Дюньянынъ эр тарафындан Сталинге башсагълыгъы телеграммалары келеджек.
Тарихнынъ энъ къанлы адамы олгъан Сталин ичюн етмишинджи догъум йылы торенинде кельген телеграммаларны окъумадынъмы?
«Правда» газетасынынъ саифелеринде бу телеграммалар тамам эки йыл девамында басылды.
Иште, дюнья бойледир.
Ихтияр достумнынъ юзю ачувдан къып-къырмызы олды, юмрукъларыны саллап-саллап лаф эте.
Тескин бермек истедим.
— Мешхеди, — дедим, — бираз сакин олсанъ яхшы олур эди.
Ернинъ де къулагъы бар, дейлер.
— Ольген къоюн борюден къоркъармы, Бекторе? — джевап берди.
Догъру эди.
Амма Русиеде ич бир керчекни ифаде этмєк мумкюн дегиль эди.
Кимнинъ кимге дост экенини бильмекнинъ чареси ёкъ, адий бир сёз себебинден инсан аятындан марум ола биле.
Аджеле сагълыкълашып, ёлума девам эттим.
Сталиннинъ олюми мунасебетинен Москва радиосы бир программа тертип этти.
Гедже-куньдюз янъгъырагъан маршларны кимсе динълемей, амма Совет укюметининъ умумий эфкярыны, Сталин акъкъындаки тюшюнджесини анълатмакъ истей.
Халкъ не тюшюне, не айта?
Совет халкъы Сталинни севмегени белли эди.
Дюньяда барышыкъ сиясети алтында нелер япмады?
Бундан себеп, рус миллети нелер гъайып этти?
Джан ве малнен бир сырада сербестлик ёкъ олды, аилелер перишан алгъа тюшти, сефалет далбудакъ сарды.
Ахлякъ нормалары, аиле мукъаддеслиги, диний инанчлар гъайып олды, халкъ инсанлыкънынъ маневий хасиетлеринден айырылды.
Сталин деври бойле дешетли эди.
Келеджек девир ондан яхшы оладжакъмы?
Коммунист режими инсанларны ойле корюкке ташлады ки, мемлекет онынъ девринде къып-къызыл къангъа боянды, адамлар сонъ дередже тахкъирленди, эзиет кенишлегенден кенишледи.
Лениннинъ, Карл Маркснынъ коммунизмини озюне коре менимсеген ве аяткъа тедбикъ эткен Сталин ленинизмни озь арзусына алет этти.
Халкъ арасында тек Сталиннинъ олюми акъкъында лаф етиле.
Онынъ озь олюминен олип-ольмегени, я да азырланылгъан бир олюм агъына тюшюрильгени акъкъындаки лафлар эр кесни ишгъаль этти.
Дзержинский, Киров, Орджоникидзе, Куйбышев, Фрунзе, Жданов, Нариманов, Могъулстан Халкъ Джумхуриети башкъаны Чайбалсан, эски Коминтерни, Булгъарыстаннынъ джумхурбашкъаны, булгъар коммунист партиясынынъ биринджи кятиби Георгий Димитров ве дигер коммунист ёлбашчылары бир уджу Москвагъа багълы тузакъларгъа илинген эдилер.
Бир такъым гизли усуллар, гизли олюмлер Политбюронынъ япкъан айын-оюнларынынъ нетиджеси дегильми, Сталин де озю къургъан тузакъкъа илинмедими экен?
Сталин ольди, амма бундан сонъки вазиет насыл оладжакъ эди?
Онынъ ерине ким кечеджек ве режимге насыл бир догърулыш береджек?
Халкъ шимди бу акъта тюшюне?
Сталиннинъ олюминден сонъ Сибирь лагерьлеринде исьянлар башланды, украиналылар ёлбашчылыкъ япкъан бу исьянлар МГБ тарафындан бастырыла ве бинълернен махкюмлер къуршунгъа тизиле.
Бойле хаберлер махкюмлер арасында тез даркъала.
Хабаровск шеэринде булунгъан лагерьлерде де буюк исьянлар олгъан, он еди кунь девам эткен бу исьянлар девринде бир чокъ офицерлер ве аскерлер къуршунлангъан.
Сталиннинъ олюмден сонъ эр кес тыныш алды, бу тынышкъа сербест инсанлар да къошулдылар.
Сталиннинъ олюмден нефретлигини рус халкъы, бу олюмни бир къуртулыш муждеси оларакъ къабул этти ве янъы уфукъларнынъ ачыладжагъына инанды.
Факъат къыскъа бир замандан сонъ бунынъ бир хаял олгъаныны ве Совет Социалист Джумхуриетлер Бирлиги (СССР арифлеринде япкъан тефсиринде янъылгъаныны анълады).
Сталин ялынъыз рус халкъына дегиль, бутюн инсанлыкъкъа истирап чектирди.
Сталиннинъ устазы Ленин большевиклернинъ джеллядлыкъ тешкилятнынъ тешкилятчысыдыр.
ЧК исе йылларджа соргъусыз, суальсиз юз бинълернен масум инсанларнынъ олюмине себеп олды, бу асув-кесювни япаркен «Беспощадно ликвидировать буржуазию!» деген фена бир шиарны котерди.
Бу гъаддарджа арекетлери юзюнден не халкъ арасында, не партия ичинде, не Къызыл Ордуда ве не де гизли полисте Сталинни севген ве онъа инангъан бир адам ёкъ эди.
Узун муддет Сталиннинъ шахсий рессамы олгъан мешур марксчы назариеджилерден бири Карл Радек Лениннен Сталин арасындаки фаркъны бир язысында шойле косьтере: «Ленин дайма аякъларына потюк кие эди, Сталин исе, серт, хасис ве къаба бир адам олгъаны ичюн чызмалар кие ве гъаесине иришмек ичюн огюнде расткельген батакълыкъны доланып отурмайып, дос-догъру кече, ич бир маниагъа къулакъ асмай. Амма эр экиси де бир ёлнынъ ёлджусы эди».
Бундан ярым асыр эвель мустебит чарларгъа лянетлер окъугъан рус халкъы шимди кечмиш йылларнынъ къыйметини анълады, энди о куньлерге къайтмакъ имкянындан махрум олгъаныны сезди.
Халкъ бутюн бу зулумларгъа кокюс кермесине бакъмадан, Сталиннинъ олюминден сонъ ичиндеки нефретлерни тышкъа тёкип башлады.
Сталинни лянетлеген ялынъыз халкъ дегиль эди.
Коммунист партиясынынъ реберлери де бундан четте къалмадылар.
Сталиннинъ оджасы Ленин эди.
Коммунист идареси къаннен догъды, къаннен яшады, эльбетте, къаннен де анъыладжакъ.
Сталин, аягъында къаба чызмаларынен кестирме ёлдан кетеркен, Лениннинъ потюклернен, айланыджы ёлларнен айны макъсадкъа кетюви арасында не фаркъ бар?
Сталиннинъ, Лениннинъ, коммунист партиясынынъ инсанлыкъ тарихында къара леке олып къалмасына бакъмадан, Сталиннинъ олюминден сонъ Русиеде бир шей денъишмеди.
## СТАЛИННИНЪ МИРАСЧЫСЫ
Эр кес Сталиннинъ ерине ким кечеджеги акъкъында лаф эте, тахминлер, фикирлер чокъ.
Ворошилов, Маленков, Молотов?
Сталиннинъ кольгеси олгъан эки номерли диктатор Бериянынъ да ады анъыла.
Факъат халкънынъ истегени буларнынъ арасында ёкъ эди.
Эр алда лакъырдыларда Маленковнынъ намзети сыкъча айтыла.
Ниает, Берия ве Молотовнынъ ярдымынен Маленков иш башына кечти.
Халкълар бу учь адамны учь башлы адждерха деп айта эдилер.
Бєрия Сталин режимини девам эттирди — ичте, Молотов Сталин режимини девам эттирди — тышта.
Эр шей олгъаны киби къалды.
Девлет эрбаплары арасында тек Жуков Берлинни алгъан сонъ Сталиннинъ мудхиш дарбесине огърады ве сиясет санасындан кетти.
Маленков эвельки вазиетни денъиштиреджек алда дегиль эди.
Коллектив укюметнинъ ильки япкъан иши шу олды ки, Сталиннинъ олюминден сонъ къапалгъан еудий экимлери меселесине текрар къайтылды.
% Бир кунь ТАСС шуларны бильдирди: «Бир бучукъ йылдан берли тефтиште булунгъан Кремль экимлерининъ иши битти, нетиджеде, тамамиле къабаатсыз олгъанлары, ифтира алтында къалгъанлары белли олды, адиль совет девлети тарафындан эписи азат олунды».
Бу бекленильмеген хабер халкъ арасында буюк бир шашкъынлыкъ догъурды, Сибирьдеки махбюслер эм айрет этти, эм де къувандылар.
Факъат бунынъ манасы не эди.
Не, Берия озь хатасыны итираф эттими?
Халкъ буны анълап оламай эди.
Халкъ арасында колхозлар ёкъ этиледжек, эписи совхозларгъа чевириледжек экен, деген лафлар юре.
Берия колхозларнынъ гизли полис тешкиляты эмрине берильмесини истей экен.
Иште, коммунист партиясынынъ биринджи кятиби Никита Сергеевич Хрущёв санагъа чыкъты.
Берияны иштен четлештирмек ичюн арекет башланды.
Берия озю акъкъында эйи фикирлер тюшюнильмегенини биле.
Ниает, Кремльдеки бир топлашувда Берия якъалана, Ватан хаини, халкъ душманы оларакъ къуршунлана.
Бундан бутюн рус халкъы мемнюн олды.
Сталинге мунасебет меселесиндеки иддаларда Молотов, Маленков ве бир сыра дигер лидерлер иштен четлештирильди.
Хрущёв бу ишни пек усталыкънен япты ве Маленковнынъ ерине кечти.
Артыкъ икътидар Хрущёв, Булганин, Жуков ве Микояннынъ элине кече.
Ворошилов кене Юкъары Советке реислик япа, Каганович исе экинджи планда къала.
Сталин къадар залым олгъан Хрущёв коммунист партиясынынъ биринджи кятиби ола, Булганинге исе Министрлер Совети Реиси вазифесини бере.
Жуков Къызыл ордунынъ башында булуна.
Янъы укюмет ишке башлагъанынен енгиль санайы арткъа чекилип, агъыр санайы биринджи плангъа чыкъты.
Гъарп блокынен алякъа ёллары араштырылып башланды.
Макъсат Советлер Бирлигининъ сульхпервер сиясетини дюньягъа косьтермек эди.
Партия XX съездинде Хрущёв Сталиннинъ базы хаталарыны ачыкълады, онынъ диктаторларджа иш корьгени акъкъында айтты.
О совет халкъыны коммунизм къуруджысы деп илян этти.
Жуков сиясетте экинджи кере магълюбиетке огърады.
Хрущёв Сталинни енгильден тенкъит этерек, асылында Сталин сиясетини девам эттирмекте эди.
Буны биринджи олып дуйгъан ве бу акъта айткъан Жуков олды ве Жуков кене иштен четлештирильди.
Жуковдан сонъ невбет Булганинге кельди.
Хрущёв бу ишни де сессиз-солукъсыз япты.
Артыкъ, коммунист партиясынынъ биринджи кятиби ве Министрлер Советининъ Реиси оларакъ ракъипсиз эди.
Рус укюмети ёлбашчылары арасында там бир анълашма ве эйи ниет бирлиги ич бир заман олмады, олар даима бири-бирлерини ракъип зан этип, бири-бирлерине динъленип юрьдилер.
Бу шубеджилик ве динъленюв укюметнинъ халкъ ичюн чалышмасына дегиль, айры лидерлернинъ креслоларыны къорчаламагъа хызмет эте.
Укюмет ичиндеки вазиетнен энъ зияде меракълангъанлар махбюслер олса керек.
Махбюслер вакъыт тапкъанларынен булар акъкъында къонушалар.
Бир рус профессоры бар эди.
Озю етмиш яшында, узун муддет ГПУнынъ зинданларында олгъан, азаплангъан.
Совет девлети кечирген вакъиаларны пек яхшы биле ве анълай.
Бир кунь онынънен лакъырды эткенде мевзу Бериянынъ къуршунланмасы меселесине токъунды.
Бу хусустаки фикирни бильмек ичюн фикримни ачыкъча айтмагъа башладым.
О сёзюмни болип:
— Бекторе, — деди, — лакъырдымыз арамызда къалсын.
Не сен эшиттинъ, не де мен айттым.
Екъса... — сусып юзюме бакъты, сонъра, — ёкъса, экимиз ичюн де яхшы олмаз, ойле дегильми, демек, анълаштыкъ.
Эбет, анълаштыкъ, менден сыр чыкъмасы мумкюн дегиль эди.
Профессор бунъа ишанды ве лаф этип башлады.
— Русиеде бизим киби девлет сиясетине алякъадар адамларнынъ бир къабаат ишлемеси шарт дегиль.
Бизим ичюн ифтира этильген къабаатлар бир урба киби азыр туралар.
ГПУ, НКВД, МВД, МГБ истеген аньде, истеген кимсесине къабаат такъыштыра бпле.
Бу ишнинъ усталары исе Москвада, Кремльде, коммунист партиясынынъ сиясий бюросында отуралар.
Джемиет ичюн хавфлы деп къабаат къоюлгъанлар озьара лакъырды эткенде «Санъа къач йыл бердилер?» деп сорайлар, бунъа берильген джевап бойле: «Десять лет по ногам, пять лет по рогам».
Демек, он йылгъа махкюм этильген, беш йыл да медений акъ-укъукъларындан марум этильген.
Дигер тарафтан, Кремльдеки буюк шахсиетлер ичюн азыр суч къалыплары бар.
Истегенлери такъдирде оны эр анги коммунист лидерине япыштыра билелер.
Маленков, Булганин, Молотов, Жуков ве дигерлери бойле азыр къалыплар ичине къоюлдылар.
Берия эвельдже даврангъан олса, Маленков, Молотов, Хрущёв, Жуковларнынъ акъибети кене бойле оладжакъ эди.
Хрущёв эртедже давранды, о къалып башына кийсетильмезден эвель, оны башкъаларнынъ башларына кийсетти.
Бутюн фаркъ бунда эди.
## УМУМИЙ АФУ
Совет укюмети дюнья халкъларына янъы бир косьтериш япмакъ макъсадынен 1954 сенесининъ март айында умумий бир афу илян этти.
Бу эвель илян этильгенлеринден даа да шаматалы бир къанун эди.
Махкюмлик муддети беш йыл олгъанлар да бунынъ ичюн кире эмишлер.
Маленков бу ишинен рус халкъынынъ назарында юксельмек истей.
Бу афу нетиджесинде мен де азат этильдим.
Факъат махкюмлик муддетим беш йыл олмайып, Сибирьге омюрлик сюргюн этильгеним ичюн манъа ватандашлыкъ паспорты берильмеди.
Ялынъыз Русиеде ич кпмсем ве кетеджек ерпм олмагъаны ичюн Большая Муртада къалмагъа къарар бердим.
Затен, манъа коре, Русиенинъ ич бир ери Сибирьден фаркълы дегиль эди.
Бир тарафтан, секиз йылдан берли бу къасабанынъ авасына бираз олса да алышкъан эдим.
Яшым да етмишке якъынламакъта эди.
Ватаныма къавушмакъ умютим де азлашты.
Эгер юртума къайтмагъа мусааде этильсе, буны бир муджизе саяджагъым.
Умумий афудан бираз сонъ эски давалар кене бакъылып башлады.
Музакерелер биткен сонъ бир чокъ адамлар акъланды.
Маленков бу девирде ёл берильген акъсызлыкъларны тюзетмеге ве истирап ичинде къалгъан гунасыз адамларны акъламагъа гъайрет этти.
Октябрь айында Красноярск улькесининъ КГБсинден бир даветнаме алдым.
Давамнынъ янъыдан бакъылмасы ичюн соргъугъа чагъырылам.
Бу меним ичюн чокъ муим эди.
Янъы тефтишнинъ нетиджеси мепим келеджектеки аятымны кескин денъиштире биле.
Соргъуны Красноярск КГБсининъ шефи алып барды.
Одасына кирер-кирмез ич бир ачыкълама япмадан соргъуны башлады:
— Къаерлисинъ?
— Аслен тюркиелим.
— Совет Русиесине не вакъыт ве не ичюн кельдинъ?
— 1918 сенеси оджа оларакъ кельдим.
— Къач йылдан берли махкюмсинъ ве не ичюн махкюм олдынъ?
— Он йылгъа махкюм этильдим.
Йигирми беш йылдан берли эп бастырыкътам.
Юзюме тааджипнен бакъты:
— Я!
Не ичюн ойле?
Тебессюм этерек дедим:
— Ничюнми?
Мени быракъмакъ истемейсинъиз де, онынъ ичюн.
Бу сёзюм оны ачувландыргъаныны анъладым.
Юзю енгильден къызарды.
Козьлерини ачып-къапатты, сонъра олдыкъча серт бир сеснен:
— Бекторе, — деди, — протоколны имзалайым.
Эгер айткъанларынъ догъру чыкъса, шубесиз, акъланаджакъсынъ.
Сенелердже расткелишкен полис шефлери арасында бойле йымшакъ муамелели адам корьмеген эдим.
Бу себептен умютлерим гъайрыдан баш котердилер.
— Товарищ начальник, — дедим, — манъа умют бердинъиз.
Начальник джеваи бермеди.
Енгильден кулюмсиреди.
О заман янъыдан джесаретлендим.
— Мени акъламакътан не чыкъаджакъ? — деп сорадым.
Къашларыны юкъары догъру къалдыраракъ:
— Не демек истейсинъ? — деп сорады.
— Махкюм оларакъ бу ерде кечирген йигирми беш сенени манъа къайтарып бере билирмисинъиз?
Онынъ ичюн акъласанъыз биле тешеккюр айтмам.
— Сен чокъ гевезеленесинъ! — деп багъырды.
— Догъру сёйлемек, гевезелик этмектирми?
— Гевезеликни быракъ, дедим санъа!
Йыллар девамында ичимде топлангъан дуйгъулар исьян котердилер.
Сусмакъ истесем де артыкъ сусып оламадым.
— Совет девлети мени акълайджагъы ерине, бу къартлыкъ ве кимсесизлик чагъымда мемлекетиме ве аилемнинъ янына кетмеме изин берсе, о вакъыт тешеккюр этерим, — дедим.
Буларны сёйлемектен макъсадым, бираз олса да, не тюшюнгенини анъламакъ эди.
Начальник юзюме аджынгъан киби бакъты.
— Ничюн Тюркиеге кетмек истейсинъ? — деп сорады.
— Тюркие меним Ватанымдыр, — дедим. — Аилем де андадыр.
Мен энди къартайдым.
Русиеде мени бакъаджакъ кимсе ёкъ.
Сонъра...
Лафымны бирден кестим.
Эеджандан богъазым къурып къалды.
Нефес алып, янъыдан девам эттим:
— Сонъра... бу ябанджы мемлекетте ольмек истемейим.
Начальник «бу ябанджы мемлекет» сёзлерини бегеимеди, башыны эки янына саллаяракъ:
— Сизинъ акъылынъыз ич де кирмейджекми? — деди. — Тюркиени дженнет зан этесинъизми?
О ерде адамларнынъ ачлыкътан ольгенини эшитмединъми?
— Эр шейден эвель Тюркие Ватаным меним.
Ич бир сёзге де инанмам.
Серт-серт юзюме бакъты.
— Сен нафиле Тюркиеге кетмек истейсинъ.
Эм о ерге аякъ баскъанынънен сени тевкъиф этип, тюрьмеге быракъырлар.
Бойле бир муамелеге огърайджагъымны ич акъылыма кетирмейим, — дедим.
Начальник бу сефер эйидже къызды.
Анги джесаретле бойле къонушасынъ? — деп багъмрды.
Ёкъса, не айткъанынъны ве къаерде олгъанынънынъ фаркъына бармайсынъмы?
Йигирми беш йыл дегиль, юз йыл ятсанъыз биле акъылынъыз кельмейджек.
Сизинъ кибилерни къуршунгъа тизмектен башкъа чаре ёкъ.
Буларны сёйлеген сонъ агъыр бир куфюр де савурды ве сонъра сусты.
Мен бир шей олмагъан киби сакин эдим.
Дерсинъ, къаршымдаки адам рус полис шефи дегиль зди.
— Начальник, — дедим, — эгер изин берсенъиз, бир шей даа сорамакъ истейим.
Бираз элесленип юзюме бакъты ве сонъра:
— Къана сора, — деди.
— Мени Тюркиеде апс этеджеклерини насыл тахмин этесинъиз?
— Насылмы? — деп багъырды. — Тюркие бизим энъ буюк душманымыз, онынъ ичюн.
— Эки девлет бири-бирине душман ола билир.
Бу айры бир мевзу.
Мен...
Начальник бирден лафыны шашырды.
Сонъра сёзюмни кесип:
— Биз озь ишимизни бакъайыкъ, — деп кестирди. — 0 тарафы не санъа, не де манъа багълы.
Эм сен чокъ къонуштынъ. Етер энди.
Кулюмсиредим.
— Догъру, — дедим. — Сорайджакъларым бу къадар эди.
О мени сусмаса керек, деп тюшюнди, ве бу сефер озю лаф башлады.
— Демек, не олса олсун, амма Тюркиеге кетмек истейсинъ, ойлеми?
— Эбет, — дедим.
— Амма сонъундан пек пешман этерсинъ, — деп исрар зтти.
— Хайыр, — дедим, — пешман этерим деп ич тюшюнмейим.
Элинен юзюни къапатты, бир ань тюшюнген сонъ:
Пек яхшы, — деди. — Мен де Москвагъа вазиетни бильдирир, Тюркиеге кетмек ичюн исрар эткенинъни, атта Тюркиени пек сагъынгъанынъны язарым.
Артыкъ мында ишинъ битти, кете билесинъ.
КГБден умют ве севинчнен айырылдым.
Факъат арадан алты ай кечкен, Ташкент эльчиханесинден истегим ред этильгени акъкъындаки хаберни алгъан сонъ севинч ве умютлерим ексан олдылар.
## РУС ХАЛКЪЫ ДЕВЛЕТНИНЪ КЪУЛУДЫР
Рус халкъы тюшюндже, бакъышы ве анълайыш джеэтинден сербест дюнья миллетлерине ич де ошамай, даа догърусы, акъикъий тюшюндже ве дуйгъуларыны гизли туталар.
Озюнинъ пролетар асыллы, пролетар тюшюнджели олгъаныны косьтереджек олып тырышалар.
Рус халкъы дюньяда урьлюк, сербестлик олгъанына бир тюрлю инанмай, бол ве зенгин аят ялынъыз буржуа сынфына махсустыр, деп тюшюне.
Затен, дюнья миллетлеринде буржуазия сынфындан тышында олгъанларнынъ ачлыкъ, ёкъсуллыкъ ве искендже ичинде яшагъанларына инана, бу мемлекетлерде япылгъан нумайышларны халкънынъ буржуазиягъа къаршы куреши деп биле.
Даимий пропаганданынъ тесири алтында булунгъан рус халкъы урь дюнья иле ич бир саада алякъа багълап оламагъанындан акъикъатны анъламакъта кучьлюк чеке эди.
Эр тюрлю урриеттен, шахсий тешеббюстен марум, яры ачлыкъ ичинде кечинген, гедже-куньдюз девлетнинъ баскъысы алтында чалышкъан рус халкъы, бир сёзнен айткъанда, девлетнинъ къулу эди.
Марксизм тербиесини корьген къызыл орду халкънынъ акълы даваларыны даима инсафсызлыкънен, шефкъатсызлыкънен бастыра.
1930—1932 сенелери Орта Асияда исьян котерген халкъкъа къаршы арекет эткен къызыл орду болюклери Туркистаннынъ Къаракъум виляетинде 100-ге къадар исьянджыны аилелеринен берабер эсир алалар, оларнынъ аркъадашлары исе эсир алгъанларны къуртармакъ макъсадынен уджюмге кечелер, бу вакъытта кери чекильген къызыл орду болюклери эллеринде булунгьан инсанларнынъ эписини къуршунгъа тизелер.
Къызыл орду болюгининъ командири бу япкъаны ичюн апске алына, башта онъа олюм джезасыны укюм этелер, сонъра джезасы он йыл тюрьме муддетинен денъиштириле.
Мен лагерьде отургъанда къызыл ордунынъ бу офицерини таный эдим.
Лагерьде о пек яхшы яшай эдн.
Экинджи дюнья дженки башлангъан сонъ муддетини битирмеден джебэге кеткен бу офицер анда косьтерген ярарлыкълары ичюн къараман олып къайта.
Совет Русиесинде бир кунь къараман сайылгъан ве медаллернен такъдирленгеи бир инсан, эртеси куню гизли полиснинъ эмири ве истегинен бир къуршунгъа джан берир, эр тюрю феналыкъларны япкъан кимсе исе къараман олур.
Сталиннинъ сагъ къолу оларакъ чалышкъан сабыкъ ГПУ шефлери Ягода, Ежов, Берия йыллар девамында мемлекетни къангъа бояракъ, рус топракъларынынъ беште бир къысмыны тюрьмелерге, лагерьлерге чевиргенлери алда къараман олдылар ве мукяфатлар алдылар, еонъундан исе къуршунгъа тизильди, я да къараландылар.
Коммунист инкъилябыны яратыджылары, пролетар диктатурасыны ве Совет девлетининъ къуруджылары Ленин, Троцкий, Зиновьев, Бухарин, Каменев, Рыков, Киров, Жданов, Куйбышев, Орджоникидзе ве дигер большевик идареджилерини ким ольдюрди?
Кене озь аркъадашларынынъ эмир ве истегинен ГПУ къуршунлары дегильми?
Совет Русиеси урь дюнья ичюн бир сыр ве муаммадыр.
Узун муддет демир перде артында яшамайып, оны якъындан корьмейип, бу муамманы анъламакъ кучьтир.
Чюнки о ерде олып кечкен адиселернинъ бутюни урь дюнья инсанлары инанаджакъ шейлер дегиль, газеталарда окъугъанлар, ресимлерде корюльгенлер, китапларда язылгъанлар бу муамманынъ ич юзюни дегиль, ялдызлангъан, сюсленген тыш юзюни акс эттирелер.
Русиеде коммунистлернинъ тилинде «Демократия», «Сайлав» ве «Гонъюлли» киби сёзлер сербест дюньяда анълашылгъан маналардан бам-башкъа мана ташыйлар.
Коммунистлерге коре, Русиеде къурулгъан демократик система дюньяда мевджут олгъанларындан даа устюн, даа мукеммельдир, Советлерде сайлавларгъа ватандашлар юзде юз нисбетинде гуя гонъюлли оларакъ къатылалар, асылында исеэр кес, эркек, къадын, къарт къурткъа, тёшекте яткъан хасталар биле меджбурий оларакъ сайлавларда иштирак эттирилелер.
Сайлавда иштирак этмегенлер «совет демократия системасына къаршы» деген къабаатнен джезалана.
Мына санъа «демократия», мына санъа «гонъюллилик».
Рус тилинде къулланылгъан «выбор» сёзюнинъ тюрк тилиндеки там къаршылыгъы «сечим»дир.
Демократик бир мемлекетте сечим япылмасы ичюн энъ аздан эки сиясий партия олмасы, энъ аздан эки намзет олмасы керек, сечим вакътында оларнынъ бири сечилип алынмакъ керек.
Албуки, Совет Русиесинде сечилип алынаджакъ шейнинъ озю ёкъ.
Тек бир коммунист партиясы мевджут, демек, анда «сечим» сёзюнинъ манасыны «тайин» деп анъламакъ керектир.
Анда сайлав айры кампаниядыр. О куню сайлавджылар эллерине сайлав бюллетенлерини ала, анда язылгъан намзетке бакъмай, онынъ ким олгъаныны ве не япмакъ истегенини огренмей, сорамагъа да джесарет этмей, яваштан къырмызы безнен орьтюли къутунынъ янына келе ве ичине ташлай, бойледже «гонъюлли» оларакъ сайлав вазифесини одей.
Сайлавджы буфетте берильмекте олгъан шекер, я да конфетке нєвбетке тура, невбетке турмакъ акъкъыны къазана.
Совет Русиесиндеки бу сайлав системасынен мемлекетнинъ бир номерли джелляди, гизли полис шефи Берия отуз беш йыл девамында бирагъыздан сайланды, сонъра кене бирагъыздан къапатылды ве атылды.
Русиеде сайлав ве демократия хаялий бир оюндан ибареттир.
Халкъ озь истеги ичюн рей берип оламай, намзетлер акъкъында фикир юрютмекте имкянсыз, тек партия олгъан ерде демократия хаялдан ибарет бир шей олгъаныны анъламай.
## АЗАТЛЫКЪКЪА ДОГЪРУ
Баягъы вакъыттан берли апайыма ве балаларыма мектюп язмагъан эдим.
Башталары эки куньде бир мектюп яза эдим.
Олардан джевап алмагъан сонъ язмакътан токътай, амма, эписи бир айда эки мектюп яза эдим.
Мен язаджагъым, джевап кельмесини беклемеден, эп язаджагъым.
Ниает, мектюп язувым айда бир кереге тюшти.
Даа сонъ Мурта почтасындаки козьлюкли, зайыф мемургъа эки-учь айда бир огърамагъа башладым.
Там беш йыл бу шекильде къаршылыкъ алмадан мектюп яздым.
Исрарым ве кучюм артыкъ зайыфлап башлады, яваш-яваш сынмакъта эдим.
Ниает, январь айы кельди.
Бу айнынъ меним ичюн буюк дегери бар.
Зира, учь балам да бу айда догъгъан эди.
О акъшам эвге къайткъан сонъ вуджудымнынъ сызлагъаныны дуйдым.
Артыкъ, чокъ яшадым ве чокъ ёрулдым.
Япалакъ-япалакъ къар ягъмасына бакъмадан, ава сим-сия эди.
Бу геджеделер мени адден тыш сардылар.
Балаларымнынъ догъум куньлерини хатырлай, хаялен оларны хайырлай, Алладан бир чокъ эйиликлер истей, дува окъуй ве эп яныкълайым.
Дертлернинъ уймелешмесинден ичим яна.
Одамнынъ чырагъыны якътым, собамны тутандырдым.
Ятагъыма узангъанымнен истегимден тыш оларакъ, агъламагъа башладым.
Бутюн яшлыгъым балаларымдан узакъта кечти, йыллар девамында оларнынъ ич бир къуванчына къошулып оламадым.
Баба олмакънынъ гъурур ве эеджаны иле оларны истегеним киби охшап, багърыма басып оламадым.
Буюгенлерини корьмедим, аятлары акъкъында энъ кучюк хаберлерни биле аламадым.
Бу, меним ичюн, чеккен махкюмликлеримден де агъыр бир джеза эди.
Амма рус укюметининъ идареджилери бойле истирапнынъ манасыны ич бир заман анълап оламазлар.
Зира, шефкъатлы бир къальпке ве адиль бир видждангъа сана дегиллер.
Бу тюшюнджелернинъ алтында эзильгеним ичюн эвде турмакъ истемедим.
Тышта сувукъ олмасына бакъмадан, эвден чыкътым.
Ягъаяткъан къарнынъ алтында агъыр-агъыр юрьмеге башладым.
Почта огюнде кельген сонъ бир ань токъталдым.
Джебимде аилем эвельдже язгъан, факъат теслим этмеге джесарет этмеген бир мектюп бар эди.
Почта бинасындан ичери кирдим.
Мында сыкъ-сыкъ кельгеним ичюн мени таныгъан почта мемуры сигаретасыны фышнап ичерек, манъа серт назарнен бакъты.
Бу саатте не истейсинъ, Бекторе? — деди.
— Шу мектюпни Истанбулгъа гондереджек эдим,- дедим.
- Берильгенине даир манъа квитанция язсанъыз.
— Истанбулгъамы? — деп сорады. — Истанбул чокъ гузелъ шеэр экен.
Буны бабама дедеси анълаткъан.
О да манъа сёйлей эди.
О ерде киминъ бар?
Буны айтыркен, сесинде эвельден сезильмеген бир незакет бар эди.
Зарфны элимден алып, устюндеки языларны бир муддет окъуды.
Апайыма ве балаларыма гондереджегимни анълагъан сонъ:
— Олмаз, — деди, — бу зарфнен олмаз.
Бурюшик бир зарфла Истанбулгъа мектюп ёлланылмаз.
Ойле гузель шеэрге бу бурюшик зарф гондерилирми?
Затен, асабым кергинлешти.
Онынъ да бойле басит итиразы джанымны сыкъты.
Олдыкъча сорт бир сеснєн:
— Ойле исе не япайым? — дедим.— Не истейсинъ?
— Зарфны денъиштир, башкъа зарф ал.
Бакъкъалгъа кеттим ве эки зарф алдым.
— Кошеси йыртыкъ да бунынъ, — деди.
Бу сефер учюнджи зарфнынъ устюне яздым.
Мектюпни теслим эттим!
Амма бу мектюпнинъ де дигерлери киби джевапсыз къаладжагъына шубем ёкъ эди.
Афталар, айлар кечти.
Январь, февраль айы битип, март айы кельди.
Март айында шиддетли сувукълар башланды.
Къыркъ дереджеден де ашагъы тюшти.
Бу сувукъ куньлерде кене бир хабер даркъады.
Бир сюргюн группасыны даа ичериге, бу буз чёлюнинъ къайтылмаз ерлерине догъру айдаладжагъы акъкъында эмиш-демиш даркъады.
Борщ шорбасынен миде аялагъан бу зайыф вуджутларнынъ бойле бир ёлджулыкъкъа даянаджагъы акъылгъа ятмагъан бир шей.
Кимсе биле-биле олюмге кетмек истемей.
Факъат кимседе итираз этеджек джесарет ёкъ.
Сюргюнлерни алып кетеджек буюк машиналар баракларнынъ огюне келип токътагъан сонъ Муртада эеджанлы бир ава эсмеге башлады.
Лотереянынъ кимге тюшеджеги даа белли дегиль.
Факъат, бир къач саат соиъ литвалы ве эстониялы махбюслернинъ машиналаргъа минсетильгенини корип, адамлар бираз тынчландылар.
Кетмек истемегенлер баш къалдырдылар ве сакъчы аскерлернен араларында чатышув олып кечти.
Силя сеслери къасабаны сарсытты, бу баш къалдырув да къыскъа бир вакъытта аскерлер тарафындан бастырылды, яралылар хастаханелерге алып кетильген сонъ джыйышынып башладылар.
Танърынынъ ярдымынен Сибирьнинъ даа терен ерлерине сюрюльмектен къуртулдым.
Арадан бир къач афта кечти.
Базардан одыр-будыр алып, эвге ёргъун алда къайттым.
Къапыны ачкъанымнен коридорда узунджа бир зарф корьдим.
Бу кенарлары мавылы-къырмызылы чызыкъларнен сарылгъан бир зарф эди.
Ерден алып, узерине бакътым.
Исмим язылы эди.
Мектюп де Истанбулдан кельген.
Аджеба, бу бир руя эдими?
Элимде зарф, агъламагъа, сонъра да юзюме, козюме сюрьмеге ве руя корьмегениме инанмагъа чалыштым.
Бу, керчек бир мектюп эди.
Титреген эллеримнен зарфны ачтым.
Артыкъ, дюньялар меним эди.
Бу меним мемлекетимнинъ кягъыты.
Бу кягъытта Ватанымнынъ ве аилемнинъ къокъусы бар.
Опе ве текрар-текрар окъуйым.
Сонъра мектюпни джебиме къойып, деръал кягъыт-къалем алдым.
Йылларджа сонъ ильки дефа алгъан мектюбиме джевап язам.
Мектюпте юрткъа къайтмакъ ичюн арекет этеяткъанымны, шает къысмет олур исе корюше биледжегимизни, мектюпни алгъанларынен меним ишимнен огърашмаларыны, ярдымларына ихтияджым бар экенини, эписини айры-айры опькенимни — эписини яздым.
Бу сефер мектюпни саба почтагъа береджек эдим.
Яткъан еримде узун муддет козьлеримни къапатып, оларны тюшюнем.
Балаларым козьлеримнинъ огюнде эди.
Апайымны Ашхабаддаки Апшеронская сокъагъындаки эвимизде апске алынгъанымдан берли ялынъыз быракътым.
Арадан бу къадар йыл кечти.
Атылып турып, мектюпни текрар окъудым.
Окъугъан сайын фераланам, озюмни къуртулгъан киби фарз этем.
О гедже меним ичюн юкъламакъ мумкюн дегиль эди.
Сабанынъ ильки ышыкълары пенджереден киргенде меним козьлерим аля ачыкъ, оларны тюшюне, акълыма кельгенинен аман мектюпни алып окъуйым.
Мен сокъакъкъа чыкъкъанда орталыкъ эйидже ярыкълангъан эди.
Гедже кене къар ягъгъан, излер орьтюльген.
Сокъакълар бом-бош.
Огюмде бир араба фурунгъа ун алып кете, деренинъ бузлары устюнде эки копек бири-бирини къувалай.
Чайхане махорка думаны ичинде эди.
Саба танъдан кельген ве геджени бу ерде кечиргенлер эписи тютюн ичелер.
Сыджакъ чай ичимни къыздырды.
Козюм дивардаки саатте, почтаханенинъ ачылмасыны беклейим.
Ниает, онынъ ачыладжакъ вакъты олды.
Почтада мемур денъишкен.
Янъы кельген мемургъа зарфны узаттым.
О адресини окъугъан сонъ:
— Сен сюргюн олунгъанлардансынъмы? — деп сорады.
Шубеленгеним ичюн яваштан башымны салладым.
— Сен тюрксинъми?
Бу кересинде даа джесаретнен башымны салладым.
— Тез кетсин, тез джевап кельсин, — деп сёйленди ве зарфны тамгъалады.
Онынъ япкъаны ошума кетти.
— Сагъ ол, — дедим. — Сенинъ де тилеклеринъ тез ерине кельсин.
Махзун бир ифаде иле юзюме бакъты.
Не демек истегенини анъладым.
Почтаханеден чыкъып, ишханеме кеттим.
О куню биринджи кере буюк шиддетнен чалыштым.
Артыкъ чалышмакътан къоркъмайым.
Аилемден келеджек джевапны беклемектен башкъа чарем ёкъ эди.
Афта сонъунда паспорт идаресине чагъырылдым.
Паспорт идаресининъ башлыгъы Москвагъа япкъан мураджаатымнынъ мусбет аль олуна биледжегини айтаракъ, Тюркиеге къайтмам ичюн тек бир шарт эсасында изин бериледжегини айтты:
— Рус фукъареси оларакъ кете биледжексинъ, — деди.
Анълашылды ки, Советлер мени йыллардан берли тынч къоймагъанларынынъ себебини анълатмакъ ичюн рус фукъареси олгъанымны истейлер.
Тюрк ватандашы олгъанымны тасдыкълайыджы весикъалар эллеринде ёкъ экен.
Инатланмакънынъ манасы ёкъ эди.
Ич бир шейге къаршы курешип олмайджакъ дереджеде ёргъун эдим.
Бу орден бир ань олса да эвельдже къуртулмакъ истейим.
Айткъанлары киби япсам, кете билем.
Башлыкънынъ истеген весикъаларыны топламакъ башладым.
О куньлерде апайымдан бир мектюп даа кельди.
Манъа Тюркиедеки ишлеримнинъ келишмекте олгъаныны, деръал Москвадаки эльчиханемизге мураджаат этип, алякъа багъламакъ керек экенимни бильдире.
Ич вакъыт гъайып этмеден, алымны къыскъадан анълаттым, 1956 сенеси октябрь 1-де Москвадаки буюк эльчиханемизге мектюп яздым.
Ялынъыз цензура ве полис илишмемеси ичюн пек дикъкъатнен яздым.
Октябрь 4-те Тюркие эльчиханесинден бир язы алдым, бу мектюпте манъа паспорт бериледжеги бильдириле.
Документ ичюн эки ресим ве 16 рубле хардж парасы ёлламам истениле.
Бу меним язгъан аризамнынъ джевабы ола бильмей.
Зира, бу къадар къыскъа заманда джевап бермелери мумкюн дегиль эди.
О алда Тюркие эльчиханесининъ меним аризамдан эвель мени къыдырып башлагъаны анълашыла.
Эки айдан сонъ бир мектюп даа алдым.
Онда Советлер мени озь гражданы эсап эткенлери, бу себептен Тюркие паспорты берильмейджегини, вазиетим тыш ишлер министрлигине язылгъаны бильдириле.
Бунынъ артындан учюнджи мектюп кельди.
Онда Советлернинъ меним рус гражданы олгъанымда исрар эткенлери, анджакъ совет гражданы оларакъ Русиеден чыкъмагъа изин бериледжегини бильдирелер.
Тюркие укюметининъ де мени бу шекильде къабул этмеге разы экени бильдириле.
Совет паспорты идаресинде къыркъ беш суальден ибарет бир анкета толдурылды.
Нетиджени меракъ ве эеджаннен беклейим.
Куньлер кече, яз келе.
Артыкъ бузлар ирий.
Сокъакълардан акъкъан сувлар Муртанынъ кучюк дересине къарыша.
Язнен берабер орманда агъач кесюв иши де башланды.
Артель келеджек къыш ичюн одун азырлай.
Ормандаки чалышмам мени пек ёрды.
Бундан себеп кене артель депосында бекчилик япып башладым.
Муртада йылбаш о сене эр заманкиден даа арекетли кечти.
Бунда алман сюргюнлерининъ ролю буюк олды.
Сувукъ къыркъ-къыркъ беш дередже олмасына бакъмадан, оларнынъ нешэнен чалышувларына руслар тааджиплене эдилер.
Алманлар умумиетиле бири-бирлерине якъын ерлерде отура эдилер.
Узакътан бакъкъанда бу ерлерде алманлар яшагъаны деръал анълашыла эди.
Тюрк ыркъына менсюп олгъанларгъа яхшы козьнен бакъкъанлары дуюла, тюрклернен пек яхшы анълашалар.
Затен, алман къадын-къызларына нисбетен япылгъан теджавузларгъа къаршы тюрклер олардан да чокъ курештилер.
Бу бакъымдан да алманлар тюрклерни урьмет эте эдилер.
О йылбаш геджесинде энъ шенъ ер, иште, бу алманлар яшагъан ерлер эди.
Четтеки эвлерден алман халкъ тюркюлери эшитиле, сокъакъларда янъгъырагъан яш къызларнынъ кулькюлери одамны толдура.
Эписи янъы йылгъа нешэ иле кирмек истей, озьаралары шенълик яналар.
Мен де кучючюк эвимде отурып, оларнынъ шенълигине озь башыма къошулам, тек тышкъа чыкъып, янларына бармайым.
Вуджудымда еримден къалкъаджакъ къадар къувет буламайым.
О геджеден сонъ ёргъунлыкъ ве дермансызлыгъымнынъ кеттикче арткъаныны дуйдым.
Чалышмакъ чокъ агъыр келе, сыкъ-сыкъ нефесим тарлаша, тутула.
Къартлыкъ, зайыфлыкъ, ёргъунлыкъ ве йылларджа чекильген азап энди озюни косьтермекте, мартнынъ бешинде ятакъкъа тюштим.
Тышарыда къыркъ дередже сувукъ.
Артель мудирини хасталангъанымдан хабердар этмек ичюн бирининъ эвиме кельмесини беклейим.
Янъгъызлыкъ ве хасталыкъ керчектен фаджиалы шейдир.
Сыджагъым турмадан котериле, атеш ичинде янам.
Эв саибининъ огълу одама кельгенде собамнынъ атеши чокътан сёнген эди.
Факъат мен сувукъны дуймай, атеш ичинде янам.
Къар да пенджеремни къапаткъан, одам къаранлыкъкъа комюльген.
Бала вастасынен артельге ве эки достума хабер ёлладым.
Булар орман муэндисининъ апайынен бир гурджу къадын эди.
Экиси де сыкъ-сыкъ келип, мени бакъмагъа башладылар.
Артельге хабер кеткенден учь кунь сонъ, хасталыгъымнынъ джиддий олып-олмагъаныны тайин этмек ичюн район хастаханесинден бир доктор ёлладылар.
Докторнынъ айткъанына коре, юрегим бираз буюклешкен, амма хастаханеде де ятаджакъ ер ёкъ экен.
Анълашыла, меним киби къарт бир адамнен огърашып отурмакъ истемейлер.
Эки ай эвде ятмагъа меджбур олдым.
Мени бакъкъан бу эки аджайип къадын алым кунь-куньден феналашаяткъаныны корип, шашмаладылар.
Бир кунь экиси де хастаханеге барып, баш экимге мураджаат эте ве вазиетимни анълаталар.
Андан бир эким ве бир арабанен къайталар.
Эким мени дикъкъатнен бакъты, теселли берди, сонъра мени бир носилкагъа къойып, арабагъа алып чыкътылар.
Хастаханеде яткъанымнынъ учюнджи куню эсимни джойдым.
Юрегим пек буюгенинден себеп, яшайджагъымдан умют кесильген.
Куньлердже эссиз алымда олюмнен тутушып яттым.
Ниает, бир муддет озюме кельгенде козьлеримни ачтым.
Апрель айында булуна эдик.
Факъат бунъа бакъмадан, ава пек сувукъ эди.
Мен де чокъ зайыф ве такъатсыз эдим.
Даа яткъан еримден тураджакъ алда дегиль эдим.
О айнынъ сонъунда весикъаларымны азырлав иши сонъуна якъынлагъаныны анъладым.
Бу акъта ресмий язы кельди.
Севинчим сонъсуз эди, амма хасталыгъымдан себеп къайтып оламам деп пек къоркъам.
Сентябрьнинъ ильки афтасында паспорт болюгининъ башы хастаханеге кельди.
— Бекторе, — деди, — Тюркиеге кетменъ ичюн артыкъ керекли изин берильди.
Экимлернинъ пек буюклешкен деп айткъан юрегимнинъ насыл даянгъанына шашам.
Белли ки, манъа Танъры ярдым этти.
Бу замангъа къадар даяндым.
Энди эвиме кетеджегим.
Паспорт идаресининъ башлыгъы сёзюни девам этти:
— Москвадаки Тюркие эльчиханесинден толдурмакъ ичюн базы анкеталар ёлланылды.
Биз бу языдан анъламаймыз.
Джевапларыны озюнъ толдурмакъ керексинъ.
Албуки, эким санъа къыбырдамакъ мумкюн дегиль дей.
Ойле бир гъайретке кельдим ки, къалкъабиледжегиме ишанаракъ, бир ынтылыш яптым, амма догърулып оламадым.
— Къалдырынъыз, — дедим, — мен язып азырларым.
Паспорт идаресининъ башлыгъы:
— О алда ярын биревни ёллап, алдырырым, — диерек весикъаларны баш уджума къойды.
% О кеткен сонъ хастабакъыджыдан риджа эттим, ястыгъымны къучагъыма алып, онынъ устюнде яваш-яваш язмагъа башладым.
Пек тез ёрулам.
Ниает, эки куньден сонъ истенильген весикъаларнынъ джевабыны азырлая бильдим.
Красноярскийден бир сагълыкъ незаретчиси кельген, хастаханени тешкере.
Кеткен сонъ меним акъкъымда берген справканы корип, мында ничюн кельгенини анъладым.
О векиль мепим хастаханеден чыкъарылмамны истеген.
Къыскъасы, Тюркиеге къайтмамны истемейлер.
Бутюн формалликлер сонъуна кельгени ичюн бу шекильде мани олмагъа чалышалар.
Хастаханеден чыкъарылсам тиббий ярдымдан узакъ къаладжакъ ве бойледже оледжек эдим.
Факъат сюргюнлерден олгъан бир эким мени пек аджыды ве векильнинъ эмрине бакъмадан мени хастаханеде бир муддет даа тутты.
Бир къач куньлюк иляджлар ве тайин этильген ашлар манъа баягъы дерман олды.
Мен де йигирми беш сенеден берли чеккен азап ве искенджелернинъ сонъуна якъынлагъаныны дуйып, озюмни эльге алдым.
Ниает, весикъаларымнынъ ресмийлештирилип битирильгени ве Мурта паспорт идаресинден Тюркиеге къайтмам ичюн изин берильгени акъкъындаки хабер кельгенде эеджан ве севинчтен бир даа хасталанмамакъ ичюн бутюн кучюмни топламакъ керек олды.
Фикирлеримни токътатып, топлап оламайым.
Бирден-бир истегим тездже хастаханеден чыкъмакъ ве ёл азырлыгъына башламакъ эди.
Эким меним бу алда кетмем мумкюн олмагъаныны айта.
Албуки, беклемекнинъ манасы ёкъ эди.
Бундан гъайры, кетмеме изин берген весикъа да элимде.
Узун йыллардан сонъ Ватаныма ве аилеме къавушмакъ истеги о дереджеде буюк эди ки, бу ерде ольмектен пек къоркъам.
Хаста олсам да бир ань эвельдже кетмек керек эдим.
Эким мени анълай, амма ёлгъа чыкъмакъ ичюн бираз даа къувет топламакъ кереклигимни исрарлыкънен анълата.
— Насыл кетерсинъ, барып да ёлда хасталансанъ?
Я санъа бир шей олса, мен видждан азабы дуярым.
— Олмаз, доктор, — деп джевап бердим. — Сен мени тюшюнерек, бойле дейсинъ, амма мен не эсабына олса-олсун, эп бир кетеджегим.
1956 сенеси сентябрь 17-де паспорт идаресинден Тюркиеге кетмек ичюн паспортымнынъ кельгени ве барып алмам кереклиги акъкъындаки хабер кельгенде севинчимни тасвир этамам.
Багъырмакъ ве эр кеске бу вакъианы анълатмакъ истейим.
«Кетем, Ватаныма кетем!» демек ичюн сабырсызланам.
Амма о хабер менден эвель хастаханедеки хасталар арасында дагъылгъан ве олар мени тебриклемек ичюн сыра-сыра олып келелер.
Къасабадан Красноярскке автобуснен кетеджегим.
Ильк дефа сербест бир ватандаш киби кенди парамле автобускъа минеджек, он сене эвель бу ерге силялы сакъчыларнынъ къатты незарети алтында юк машинасынен кетирильген бу шеэрден энди урь инсан оларакъ кетеджегим.
Бу, Танърынынъ манъа бере биледжек ниметлерининъ энъ буюги эди.
## МУРТАДАН КЕТЮВ
Мени он йылдан берли сюрпон оларакъ озюнде туткъан Большая Мурта къасабасы Красноярск иле Енисей шеэрлери арасындаки шоссе ёлу узеринде булуна эди.
Севимли ватаным Тюркиеге, аилемнинъ ве достларымнынъ янына къайтмакъ ичюн ёлгъа чыкътым.
Амма къасабадаки сюргюнлер бунъа ич ишанмайлар.
Атта озюм де кереги киби инанып оламайым.
Автобускъа мингенге къадар да бу кетишнинъ керчек олгъанына инанмакъ зор эди.
Меним Сибирьден, даа догърусы «Демирперде» артындан чыкъып, Тюркиеге кетювим акъылгъа ятаджакъ бир шей дегиль эди.
Мемлекетиме къайтувыма мусааде этильгенини дуйгъан бутюн сюргюнлернинъ айрети анълашыла.
Меним азат олувым оларгъадаумют берди.
Озьараларында бу алны мунакъаша этип, шойле нетидже чыкъара эдилер: «Сталин ольген сонъ миллетлерара сиясий кергинлик бираз йымшады, демирперденинъ кучюк бир кошеси я биле-биле, я да бир илле ве гъафлетнинъ нетиджеси оларакъ текяран араланды».
Иште, автобуста эп буларны тюшюнем.
Мени озгъармакъ ичюн кельгенлер де эп буларны тюшюнелер.
Менден учь ай огюне бир сюргюн немсенинъ Шаркъий Германиягъа кетмесине мусааде этильди, факъат бу кетювнен кимсенинъ иши олмады.
Бираз сонъ бир маджар Будапештке кетти.
Онынъ кетювинен де кимсенинъ иши олмады.
Поляклар, румынлер, къытайлар да азат этильди ве буларнынъ да кетювине эмиет берильмеди.
«Буларнынъ кетювлеринде алельхусус бир шей ёкъ.
Эписи демирперде мемлекетлерине кетелер.
Бу нормаль бир шей.
Факъат сен Гъарп Блокынен багълы олгъан Тюркиеге кетесинъ.
Онынъ ичюн де бу кетнш февкъульаде бир адиседир», — дей эдилер манъа сюрпонлер.
Акълы эдилер.
Автобуснынъ ичи чокъ къалабалыкъ эди.
Богъча ве торбалар устюнде отургъанлар чокъ олгъаны киби, аякъ устюнде тургъанлар да чокъ эди.
Къарт ве хаста олгъаным ичюн манъа шофернинъ янындан ер бердилер.
Ёлджуларнынъ гурюльтили къонушмалары, куфюрлери, мунакъашалары къулакъларны сагъыр этеджек къадар юксек эди.
Русиеде сёзге башламаздан эвель бир куфюр савурмакъ эр анги табакъа ичюн адет эди.
Ичимде гъарип бир къоркъу бар.
Ёл узун ве чокъ айланчыкълы.
Ёлджуларнен къонушмакътан чекинем.
Сюргюн аркъадашларымдан бнри Франц Иванович Шнайдер адлы бир маджар меннен ведалашкъанда: «Бакъ, Бекторе, — деди. — Ёлда дикъкъатлы ол ве тилинъни тут.
Танымагъан адамынъдан бир шей алма, онъа бир шей де берме.
Олар берген емеклерни ашама.
Булардан эр феналыкъны беклемек мумкюн», — деп тенбиелеген эди.
Бу сёзлер пессимист бир адамларнынъ сёзлери дегиль эди.
Олар Русиеде тосат-тосат расткельген вакъиаларгъа эсасланалар.
Франц Иванович де бир заманлар азат этильген, Румыниянынъ сынъырларына келип чыкъкъан сонъ текрар якъалангъан ве Сибирьге кетирильген.
Бутюн къасаба мени озгъармагъа кельди ве автобус козьден гъайып олгъандже къолларыны саллап турды.
Мен тамам автобускъа минеджек вакъытта бир рус ишчиси яныма кельди ве къулагъыма фысылдады: «Бизлерни унутма, товарищ Бекторе.
Мында бизлер нелер чекемиз, озюнъ билесинъ».
Козьлерим яшланды ве рускъа достча тебессюм этип, акъылымда къалгъан шу сёзлерни айттым: «Къадын агъласа, сув акъа, эгер эркек агъласа, мудхиш бир вакъиа юзь берди, демектир».
Буларны тюшюнип, козьлеримни юмдым.
Арабанынъ сарсынтысындан озюме кельген вакъытта бир генч къызнынъ бакъышларына расткельдим.
Бирден сескендим.
Онынъ мавы козьлериндеки кескин бакъышлар меним фикирлеримни анъламакъ истеген киби кельдилер.
Шубеленмеге эсасым бар эди.
Меп козьлеримни ачкъанымнен о бакъышыны менден чевирди, пенджереден тышны сейир этип башлады.
Белькп, макъсады мени такъип этмек дегильдир, амма ичимдеки эеджан ве къоркъу мени бойле тюшюндире.
Саат алты бучукъта Красноярскке кельдик.
Автобустан тюшип, озюм ичюн къонаджакъ бир ер къыдырдым.
Ёлда расткельген бирисинден къонмакъ ичюн бир мусафирхане, я да бир адрес бермесини риджа зттим.
Бираз илериде «Койлюлер эви» бар экенини ве о ерде къона биледжегимни айтты.
Амма элимдеки кучюк богъчамнен о ергедже юреджек къадар такъатым къалмагъаныны сезем.
Нефесим тыкъыла, козьлерим огюни къаранлыкъ баса.
Анълашылды ки, автобус ёлджулыгъы мени пек ёргъан эди.
Кетеяткъан еримде токътадым.
Дигер тарафтан къаранлыкъкъа къалмакънынъ телюкесини де дуям.
Чюнки буюк шеэрлерде хырсызларнынъ козь ачтырмагъаны белли эди.
Яваш-яваш кеттим.
Бир кошеге турдым, пек ушюдим, къаршыма бир адам чыкъты.
Яхшы кийинген олгъаны ичюн джесарет этип якълаштым:
— Аркъадаш, — дедим, — лютфен манъа койлю лер эвининъ къаерде экенини косьтерип оламаз экенсинъизми?
Адам бир муддет мени сюзгенден сонъ:
— Койлюлер эвине кетесинъизми? — деп сорады.
— Мен де о ерге кетем, берабер кетейик.
Ерде тургъан богъчамны алмакъ ичюн эгильдим.
Адам бирден абдырады.
— Хастасынъыз, гъалиба.
Богъчанъызны манъа беринъ, къартбаба.
Ичиме бир шубе кирди.
Аджеба, бу да бир хырсыз дегильми экен?
Шимди богъчамны алып къачса не япарым?
Бойле тюшюнген олсам да богъчамны алгъаны ичюн тешеккюр айттым.
Яваш-яваш кеттик.
Елда къайдаи кельгенимни, къаякъкъа кетеяткъанымны къыскъадан анълаттым.
Дикъкъатнен мени динъледи.
Койлюлер эвине кельген сонъ, «Вася» деп къычырды, кельген адамгъа мени таныш этти ве:
— Вася, — деди. — Меним ериме бу дедушка бу ерде къалсын.
Озю хаста экен.
Узакътан келе ве узакъ бир ерге кетеджек.
Бир саат койлюлер эвинде къалды.
Кетеркен, ведалашмакъ ичюн яныма кельди, огъурлы ёллар истеген сонъ акъырын давушнен:
— Мен де сизинъ киби фелякетзаделерден олам,— деди.
— Алла эпимизни къуртарсын.
Сиз не бахтлысыз ки, мемлекетинъизге кетесинъиз.
Мен ятаджакъ ода буюкче, амма дым эди.
Бу ода ичюн еди рубле бердим.
Саба тургъан сонъ къапынмакъ ичюн ашханеге эндим.
Даа ачылмагъан.
Русиеде зр кес девлет мемуры эсаи этильгени ичюн ашханени вакътындан эвель ачмакъ оларгъа ич бир шей бермей.
Бир муддет долашып, текрар кельген вакътымда ашхане ачылгъан эди.
Амма официант орталыкъта корюнмей.
Этрафыма бакъындым.
Эр кес озь емегини озю ала эди.
Этсиз бир борщ шорбасынен ве бир стакан къавени бир тепсиге къойып бош маса башына отурдым.
Ашлар ашалмайджакь къадар бербат эди.
Шорбаны бир чареэтип ичтим, парасыны берип, ашханеден чыкътым.
Япаджакъ ишим олмагъаны ичюн колхоз базарына догъру юрьдим.
Тюкянлар даа къапаныкъ эдилер, ялынъыз отьмек тюкяны огюнде буюктен-буюк бир невбет бар.
Адамларнынъ бир-бирлерини итештирип, къакъыштырып тургъанларындан отьмекнинъ битеяткъаны анълашыла эди.
Отьмек тюкянынынъ янындаки тюкяннынъ къапавлы олмасына бакъмадан, огюнде къалабалыкълы бир невбетнинъ булунувы назарымны чекти.
О тарафкъа догъру юрьдим.
Невбетте тургъанларныиъ эллеринде сепет ве торбалар бар.
Бирисине якълашып, не береджеклерини сорадым.
— Колбаса, — деди.
Генч бир рус къадыны да:
— Зарарсыз, эгер къызартылса, ашамакъ мумкюн, — деп сёзге къарышты.
Оларнынъ ич бири тюкяннынъ не вакъыт ачыладжагъыны бильмей, амма эписи беклей.
Саат докъуз олды.
Идарелернинъ ачыладжакъ вакъты.
Вакъыт гъайып этмеден паспорт болюгине кеттим.
Ичери кирип, яшлыджа бир мемургъа якълаштым.
Весикъаларымны узаттым.
Отурмам ичюн янындан ер косьтерди.
Сонъра кягъытларны тедкъикъ этмеге башлады.
Бир ара огюндеки весикъаларнынъ узерине эйидже эгилип, манъа эшитиледжек къадар бир сеснен:
— Ах, какая радость, какая великая радость! — дие мырылданды.
Ишлерим тез битти.
Паспорт идаресинден чыкъып кетер экеним, озюмни бахтлы дуя эдим.
Менимле лакъырды эткен къадыннынъ сёзлери къулакъларымда акссада берелер.
Заваллы къадын, шикяетлерини бу эки джумле ичине сыгъдыргъан эди.
Сентябрь айынынъ ортасында весикъаларымны алмакъ ичюн гизли полис идаресине мураджаат эттим.
Башлыкънынъ одасына киргенде о телефоннен къонуша эди.
Польшалы сюргюнлер акъкъында сёз кеткени анълашылды.
Башлыкъ бир тарафтан лакъырды эте, бир тарафтан да меним кягъытымны окъуй эди.
Полыналы сюргюнлернинъ буюк бир къысмы бошатыладжакъ экен ве бу мунасебетнен аджеле суретте документлер азырламакъ керек экен.
Демек, полякларны да мемлекетлерине къайтараджакълар.
Олар ичюн бу кетюв бир шей денъиштирмейджек.
Кене бир демирперде мемлекетине бараджакъ, айны режимнинъ чархлары тюбюнде искендже чекеджеклер.
Телефон лакъырдысы биткенинен башлыкъ башыиы котерип, юзюме бакъты ве:
— Къач сенеден берли Советлер Бирлигиндесинъ? — деп сорады.
— 1918 сенесинден берли, — деп джевап бердим.
— Советлер Бирлигининъ Башвекили сенинъ Тюркиеге кетменъе мусааде эткен кягъытны имзалады.
Амма...
Башлыкъ бу сёзни айтып сускъан сонъ ичпмни бир къоркъу сарды.
«Аджеба, деп тюшюндим. — Кене бир эксиклик тапылдымы?
Ишнинъ сонъуна якъынлагъан вакъытта эр шейнинъ бозулмасына насыл даянырым?»
— Амма, — деп сёзюни девам этти башлыкъ,
— мында отургъан вакътынъда олгъаны киби, бундан сонъра да, бир совет ватандашы оларакъ, сени дайма къанун муджиби чыкъарылгъан санкциялар алтында тутаджагъымызны унутма.
Бу техдиткяр сёзлерге бериледжек джевап ёкъ эди.
Артыкъ бу топракълардан айырылмакъ, о къанунларнынъ баскъысындан къуртулмакъ арфесинде эдим.
Береджегим джевапнен ишлерни боза да билем.
Сусмакъ эйи эди.
Кягъытларымны алып аджеле чыкътым.
## МОСКВА ЁЛДЖУЛЫГЪЫ
Сентябрь 28-де Туркестан-Сибирь поездинен Москвагъа кеттим.
Яваш-яваш Красноярск да, Сибирь де артта къалдылар.
Эгер кене бир эксиклик олып чыкъмаса, йигирми беш сенелик махкюмлик аятым сонъуна етмекте, огюмде умют ве саадет толу уфукълар ачыладжакъ.
Поездда буларны тюшюнип кетер экеним, къапы ачылып яш бир азербайджан йигитинен рус къызы ичери кирдилер.
Къыз пек дюльбер эди.
Яшнен къыскъа вакъытта достлаштыкъ.
О Ахискалы экен.
Шимди Азербайджангъа кете экенлер.
Меним Тюркиеге кетеяткъанымны эшиткен сонъ козьлерининъ ичи парылдады.
Сонъра яваш бир сеснен:
— Меним де бабам анда, — деди.
— Мен де кетмекни не къадар арзу этем.
Эх, не къадар арзу эткенимни бильсе эдинъиз!
Бабасы Ариф Джезаирзаде Карснынъ Тюркиеге тюшкен сынъырларында къалгъан, къыз къардашы ве анасы Ахискада къалгъан.
Бабасынынъ о тарафта къалгъаны ичюн бу къорантаны сыкъыштырып башлагъанлар, чешит эзиетлерге, акъсымлавларгъа огъраткъанлар.
Бу алда тасилини девам эттире бильмек ичюн йигит яшагъан ерини денъиштирмеге меджбур олгъан.
Къуруджылыкъ окъувына кирген сонъ, анда вазиетни анълагъанлар ве оны окъувдан чыкъарып, Сибирьге сюргюн эткенлер.
Ниает, огъраша-огъраша бир чаре тапып Азербайджангъа къайта.
— Бабамны корип, озюмнинъ сагъ олгъанымны бильдирсем не олур эди, — деди азербайджан йигити. — Тюркиеге кельмек истегимни бильдирсем.
Поезд эп кете.
Кечип кеткен эр станциянынъ адында дерсинъ къуртулыш муждесини окъуйым.
Бешинджи куннинъ акъшамы олды.
Ниает, Москва станциясына кельген сонъ поезддан тюшип бир ань турдым, сонъра беклев залына кирдим.
Ишлеримни сонъуна алып чыкъмакъ ичюн бу ерде бир къач куньге къалмакъ керек оладжакъ.
Албуки, Москвада йигирми сааттен артыкъ къалмагъа изин ёкъ эди.
Бунынъ ичюн бу геджени беклеме салонында кечирмек керек эдим.
Отургъан еримде юкълап къалгъаным.
Сабадан ильк ишим - озюме ятакъ ерини арамакъ олды.
% Кучюк богъчамны камера хранениеге теслим этип, сокъакъкъа чыкътым.
Эр шейден эвель, Тюркиеге кетмек ичюн манъа ярдым эткен адамларны тапмакъ кереким.
О адамларгъа озь тешеккюримни бильдирмек кереким.
Эгер оларнынъ ярдымынен бу ерден кетеджек самолёткъа минип олсам, башкъа япаджакъ ишим къалмайджакъ.
Самолётнынъ учаджакъ вакътынадже Москваны долашмагъа къарар бердим.
Мен минген автобус Кремльнинъ Къызыл мейданына кельди.
Бир заманлар рус чарларынынъ, шимди коммунист диктаторларынынъ сарайы олгъан бу муаззам биналарнынъ къаршысында тура, мени там йигирми беш йыл маддий ве маневий дегерлерден узакъта туткъан бу къырмызы диктаторларгъа ичимден лянетлер окъуйым.
Сокъакъларда теляшнен, къоркъунен юрьген инсанлар, эр кес ве эр шей меним козюме бирер зевал олып корюне.
Кремльнинъ диктаторлары элинде бирер оюнджакъкъа чевирильген ве азатлыкъларындан марум олгъан бу заваллы инсанларны аджымамакъ мумкюн дегиль эди.
Йигирми беш сенелик аятым бир синема шерити киби козьлерим огюнден кечти.
Ичимден Ленинге де, Сталинге де, оларнынъ ёлларындан айырылмагъан диктатор чанакъяларларына да текрар-текрар лянетлер окъуяракъ, юрьмеге башладым.
Эм кете, эм де артымдан биревлер анъылыш юредирлер, деген фикирнинъ алтында эп сескенем.
Русиеде эр бир инсан гизли полис тарафындан адым-адым такъип этиле эди.
Бу тюшюндженинъ тесири алтында адымларым да тезлешти.
Акъшам устю ёлумда расткельген тюкянларгъа сонъки кере бакъам.
Фиятлар къоркъунч дереджеде юксек эди.
Адий ве фена тикильген урба тюрк парасынен бинъ лирагъа якъын эди.
Эм урба, эм ашайт маллары гъает паалы эди, рус ишчиси буларны сатып алмакъта зорлукъ чеккени корюнип тура.
Коммунист лидерлери ве оларнынъ этрафыны сарып алгъан кучюк бир табакъа, халкънынъ омузлары устюнде, энъ юксек дереджеде аят кечире.
Ёрулдым ве ач олдым.
Ашханелернинъ бирине кирип, сымарлагъан шорбаны алель-аджеле ашадым.
Ашханеден чыкъкъан сонъ мени аэропорткъа алып бараджакъ автобускъа етишмек ичюн тез-тез юрип кеттим.
Автобускъа минип, ериме отурдым.
Артыкъ урьлюкке догъру арекет эттим.
Тена джадделер бирер-бирер артта къалдылар.
Автобуснынъ пенджерелеринден бою ёлларгъа бакъаркеним, Москванынъ меним ичюн эскиден олгъаны киби, шимди де ич бир тюрлю мана ве дегер ташымагъаныны анъладым.
Ильк кере аэропорттам.
Иште, кучюк бир мейдан.
Терминал бинасы да мейдангъа уйгъун шекильде кучюк эди.
Тюркиеге догърудан-догъру учаджакъ самолёт олмагъаны ичюн, Югославиягъа учаджакъ самолёттан ер алдым.
Аэропортта паспорт контроли!
Таможня муамелеси япыладжагъы ичюн паспортларымыз бир мемур тарафындан алынгъан эди.
Паспортымны алгъан мемур эп огюмден о якъкъа-бу якъкъа кече, амма бир сёз айтмай.
Эеджан ве къоркъудан къальбимнинъ сыкъылгъаныны, вуджудымнынъ бузлагы башлагъаныны ис этем, «шу мемлекеттен бир къуртулса эдим», деп дуа этем.
Бир муддет сонъ башкъа мемур келип, янымда акъча олып-олмагъаныны сорады.
Русиени терк эткенде берильмеси къанун муджиби талап олунгъан муайен парадан башкъа акъчам олмагъаныны бильдирдим.
Мемур:
— Ойле исе о рублелерни беринъиз, — деди.
— Сизге бир кягъыт имзалатырым.
Русиеге къайткъанда бу кягъытны косьтерир ве паранъызны алырсынъыз.
— Русиеге ич къайтмайджагъым, — деп джевап бердим.
Мемур юзюме айретнен бакъты.
Тюрк олгъанымны, Тюркиеге кетеяткъанымны айткъан сонъ онынъ козьлеринде самимий бир ифаде парылдады.
Бир аралыкътан кечип самолёткъа минильмеси илян этильгенде мен эр кестен эвель еримден атылып турдым ве алель-аджеле самолётнынъ ичине кирип отурдым.
Къапылар къапангъандже, мотор гувульдеп чалышып башлагъандже тынышымны чыкъармайып, пысып отурдым.
Эеджанымдан патлайджакъ киби эдим.
Артыкъ эр шей артта къалды ве мен урь уфукъларгъа догъру учмагьа башладым.
Кок юзюнинъ мавы сафлыгъындан ашагъа сонъки кере нефретнен бакътым.
Москва да, Кремль де, къырмызы диктаторлар да къара бир перденинъ астында гъайып олмакъта эдилер.
## ВАТАНГЪА ДОГЪРУ
Секиз саат девам эткен ёлджулыкътан сонъ Белград аэропортына кельдик.
Кендимни фена ис этем.
Албуки, бу ерден Истанбулгъа учаджакъ самолётны он алты саат беклемем керек эди.
Беклейиджилер залына кирип, бир скемлеге отурдым.
Бираз сонъра юкълап къалгъаным.
Бир къолнынъ омузыма токъунгъанындан уяндым.
Къаршымда пек яхшы кийинген, яш ве дюльбер бир къадын тура эди.
Насылдыр тильде бир шейлер сёйлеерек, манъа шекер теклиф этти.
Стюардесса олгъаныны анъладыгъым бу къадынгъа тешеккюр айттым ве раатланмакъ ичюн бир ер олып-олмагъаныны сорадым.
Сыджагъым котерильгенини ве раатсыз олгъанымны айткъан сонъ менимле огърашты.
Русча пек аз бильгенине бакъмадан, кене де анълаштыкъ.
Къолтугъымдан тутып, аэропортнынъ амбулаториясына къадар озгъарды.
Амбулаторияда яш бир эким сыджагъымны ольчеди.
38,8 эди.
Ичимде худжур бир дуйгъу бар.
Экимге мураджаат этмек ве онынъ берген иляджыны ичмек мени къоркъуза эди.
Ватан топрагъына аякъ басмадан, Югославия аэропортында аятнен ведалаша биле эдим.
Булар демирперде мемлекетлеринде олатургъан адиселер.
Муртадан кеткенде аркъадашларым да манъа бу акъта айткъан эдилер.
Эким кетмеми мусааде этмеди, мени аэропортнынъ амбулаториясындан бир автобуснен шеэр хастаханесине алып кеттилер.
Онынъ ичинде менден башкъа он эки хаста даа бар эди.
Учюиджп къатта юксек таванлы, кениш пенджерели, бол ышыкълы бир одадам.
Аванынъ рузгярлы ве ягъмурлы, тышарынынъ сувукъ олгъанына бакъмадан, яткъан ерим сыджакъ эди.
Пенджереден Белград корюне.
Яш бир эким эр кунь яныма келе, сагълыгъымны сорай.
Тюзельгенимни анълагъан сайын рухым котериле ве яваш-яваш эндишели тюшюнджелерге берилем.
Октябрь айынынъ он единджи куню эди.
О саба эрте уяндым, ятагъымда отура эдим.
Ава яхшы эди.
Ичимдеки кетмек арзусы пек юксельди.
Экимнинъ ичери киргенини корьген сонъ енгильден кулюмсиредим.
О манъа якълашып:
— Бекторе, — деди, — бугунь самолёт бар.
Ава да чокъ гузель.
Кетмек истейсинъми?
Генч эким меним тюшюнджелеримни анълагъан киби эди.
Башымны саллап:
— Эльбетте, эким, — деп джевап бердим.
Эеджандан башкъа бир сёз айтьш оламадым.
— О алда азырлан, — деп девам этти эким.
— Бир бучукъ сааттен сонъ самолёт учаджакъ.
Арадан бир саат кечкен сонъ Тюркиеге учаджакъ самолёт ичинде отура эдим.
Самолёт гурюльтинен котерильген вакъытта эеджаным сонъ дереджесине барып етти.
Къальбимнинъ чырпынтысы къулакъларымда акс олуна ве Большая Муртада къалгъан достларымны хатырлап, кендиме тескин бермеге чалышам.
Олар манъа эеджанланмамакъ кереклигини, озюм хаста ве зияде ипрангъан олгїаным ичюн юрегимнинъ даянмайджагъыны айткъан, кендимни эльге алмакъ кереклигиии, бир чокъ шейлерге озюмни сыкъмамакъ кереклигимни айткъан эдилер.
Амма озюмни эльге алмакъ элимден кельмей.
Буларны тюшюниркен, отургъан кресломда юкълап къалгъаным.
Ускюп шеэрине кельгенимизни стюардесса бильдиргенге къадар юкълагъаным.
Самолётымыз бу ерде бир бучукъ саат къаладжакъ ве бакларына бензин къояджакъ.
Текрар котерильгенимизде мен кене озь хаялларым ичинде эдим.
Ойле хаялгъа далгъаным ки, къаерлерден кечкенимизни де бильмейим.
Затен, мени ич бир шей меракъландырмай, тек Ватаныма ве аилеме къавушмакъ ичюн чырпынам.
Стюардессанынъ хафифче омузыма токъунгъанындан сонъ хаялларымдан узакълаштым.
— Иште...ИСТАНБУЛ!.. — деп сесленди. — Он дакъикъадан сонъ аэропорткъа тюшеджексинъиз.
Башымны пенджереге якъынлаштырып, ашагъа бакътым.
Мас-мавы денъиз бир шерит киби узана, беяз копюкли далгъалар кунеште эльмаз киби парылдайлар.
Самолёт алчалып башлагъан.
Эр шей ачыкъ-айдын корюне.
Козьяшларымны тутмакъ ичюн не къадар тырышсам да олар озь башына акъа эдилер.
Бу, къыркъ йыл зарфында къальбимде топлангъан ве шимди бир туфан киби акъмагъа башлагъан Ватан ве аиле асрети эди.
Стюардесса деди:
— ЕШИЛЬКОЙ..
Пенджереден дикъкъатнен тышкъа бакътым.
Этраф акъикъатен ем-ешиль эди.
Самолёт эне-эне ерге токъунып, токътагъанда нефесим тарлашып башлагъаныны дуйдым.
Стюардесса къолтугъымдан тутты.
Мердивенлерден агъыр-агъыр энем, бир тарафтан да козьлеримнен эшимни ве балаларымны къыдырам.
Бу вакъытта пармакълыкълардан атлап, манъа догъру чапкъан бир генчни корьдим.
Бу огъулларымнынъ бириси дегиль эди.
Чюнки бенъзетмедим.
Балаларымны корьсем де таныя биледжек алда дегиль эдим.
Бойнума сарылып мени опьмеге башлагъан бу яшны мен де къучакъладым ве сорадым:
— Айт огълум, сен кимсинъ?
— Мен газетаджы олам, — деди. — Балаларынъызнынъ аркъадашы олам.
Эписи мында, сизни эеджаннен беклейлер.
Бирден этрафымны къалабалыкъ бир газетаджы группасы сарып алда, стюардесса яваш къолтугъымдан чыкъып гъайып олды.
Фотоаппаратларнынъ ярыкъларындан козьлерим къамашты, газетаджыларнынъ соравлары биткен сонъ эшимнинъ манъа догъру келеяткъаныны корьдим.
Арадан кечкен узун йыллар сачларыны кумюш теллернен толдургъан.
Асретликнен бири-биримизге сарылдыкъ.
Балаларым да яныма кельдилер ве меним саадетим текмилленди.
Эеджан ве севинчим козь яшларыма чевирилип янакъларымдан акъмакъта эдилер.
Мен артыкъ Ватаныма ве аилеме къавушкъан бахтлы бир адам эдим.
Арзуларым кеч де олса ерине кельдилер.
Ватанымнынъ урь топракъларына, аилеме къавушкъан бир инсан оларакъ даа не истее биле эдим?!.
Минарелерден акс эткен акъшам эзаны рухумда бам-башкъа бир хузур ярата ве мен саадетимни зерре-зерре менлигиме синъдире эдим.
Эбет, не истее билир эдим?
Манъа бу куньлерни косьтерген Танърыгъа шукюр этмектен башкъа не япа билир эдим?
## ВАТАНДА СЕРБЕСТИМ
Кунеш къаршы саиллерден сюзюлерек, яваш-яваш къонмагъа азырлана.
Бу алны куньлердир сейир этем.
Кене де ватанымнынъ авасынен нефес алгъаныма, балаларымнен берабер олгъаныма, уриет дияры Тюркиеде, Ватанымда яшагъаныма инанып оламайым.
Амма эписи керчек эди.
Мен артыкъ о къабустан (кошмар) айырылдым,
истирап толу куньлер, искенджелер артта къалды, озь ватанымда яшамакънынъ дадыны дуйдым.
О пис къокъулы шорбаны ашагъанда, о бузлу неэрлерни корьгенде, о инсан истираплары ичинде инсан киби яшамакънынъ хаялыны ичимде шекиллендирдим.
Ватаныма, инсанлыкъкъа файдалы оладжакъ яшлыкъ йылларым коммунист режимининъ худбин ихтираслары алтында, лагерьлернинъ телькъоралары ичинде кечти ве мен режимге лянетлер окъуяракъ, урь инсанларнынъ медений яшайышыны арзу эттим.
Анда кунешни, тар уджрелерни козь къадар кучюк тешиклерден ышыкъ чизгиси киби коре ве кунь догъушынынъ пемпелигини, инсангъа берген шевкъ ве эеджаныны шефакънынъ мор бир туман киби дюньяны саргъан гузеллигини фаркъ этмей эдим.
Бойле алгъа огърагъан тек бир мен дегиль эдим.
Юзлернен, бинълернен, миллионларнен инсан меним киби бу гузель ислерни чокътан унуткъан, бир машина киби яшамагъа, инсанлыгъыны джоймагъа, дюнья ниметлерини огренмемеге махкюм этильгендир.
Аля даа махкюм этильмектедир.
Элимдеки китапны къапаттым.
Окъумакъ зевкъыны сюрьмек ичюн кельгенимден бери элимден китап тюшмей эди.
Бу йылларнынъ асрети эди.
Русиеде ве Сибирьде дегиль китап окъумакъ, бизим ичюн газета биле корьмек кучь эди.
Меним киби йылларыиы зиндан ве лагерьлерде кечирген бир инсан ичюн бир китап я да бир газетаны алып окъумакъ, энъ алий ихтияджыны истеген еринден истегени къадар ала бильмек, эльбетте, гъарипсинеджек бир вакъиа эди.
Унуттырылмагъа чалышылгъан бутюн булар йыллар бою ичимизде тююмленип къалгъан эди.
Тюркиеге кельген сонъ янъы аркъадашларымнен чешит мевзуларда фикир алышып-беришемиз.
Ойле ола ки, кимерде лакъырды ильмий ве эдебий ёнелиштен четке чыкъа, сиясетке барып чата.
О заман гъарип бир къоркъунен артта къалгъан йылларны, Русиедеки куньлерни хатырлайым.
Анда экенде бойле мевзуларгъа токъунмакъ олмаз эди.
О якъта шимди де токъунмакъ телюкелидир.
Не идаренинъ акъсакълыгъындан, не де энъ кучюк суистималдан къонушмакъ олмаз.
Тюшюнмек, тюшюнгенинъни сес чыкъарып айтмакъ аятынъа мал олабиле.
Анда вазиет шимди де денъишмеди.
Затен, коммунист режими инсанларны сустурмакъ, акъ ве уриетлерни йыкъмакъ, тек бир сёзнеи инсанларны инсанлыкътан чыкъармакъ ве бир робот алына кетирмек режимидир.
Бу режимде инсанлар диктатуранынъ чархларына такъылып сюйреклене, чекише, азаплана, яныкълай ве бойледже озь аятларыны битирелер.
Амма мында, озь ватанымда мен нефес алгъан ава мени янъыдан аяткъа къавуштырды, унуткъан инсанлыгъымны янъыдан джанландырды.
Мында кунеш де, топракъ да, яшайыш да, эр шей башкъа тюрлю эди.
Инсангъа чалышмакъ, тюшюнмек ве инанмакъ кучюни береджек чокъракъ эди.
Окъуйым.
Тюшюнем.
Язам ве мунакъаша этем.
Демократия ве уриет бу эди иште.
Инсан олгъанынъны ис этмек, инсан киби яшамагъа бильмек, яшайышнынъ дадыны дуйып яшамакъ не гузель эди.
Буларны йыллар боюнджа лагерьлерде, Сибирьнинъ бузлары арасында тюшюндим, амма бу куньге къавушаджагъыма бир тюрлю инанып оламадым.
Насыл инанып олур эдим?
Тюшюнсем де, арзласам да о режимде буламайджагъым бу шейлерни бир кунь кореджегимни ким манъа темин этер, ким инандырыр эди?
Амма бугунь бутюн булар керчек эди ве мен асретини чеккен азатлыкъ ичинде яшай эдим.
Сонъ оларакъ шуны айтмакъ истейим: чарлыкъ девринде Волга махкюмлернинъ тери иле сувлана эди, коммунист диктаторлыгъы къурулгъан сонъ махкюмлернинъ къаны Волганы къызылгъа бояды.
Сталин озюни пут дереджесине котергенини, диктатор оларакъ, иш башында булунгъаны, артыкъ шахскъа табынув деври артта къалгъаны акъкъында не къадар яйгъара къопарсалар да, о девирни къапамакъ ве идареге аким олмакъ истеген лидерлер де янъы идеологиягъа (джиан революциясы ве пролетар диктатурасыны тиклемек) садыкъ къаларакъ арекет этмектелер.
Коллектив лидерлик идареси бойле тюшюнджеде олмасына бакъмадан, базылары бу гъаени джиан революциясы ёлунен дегиль, инкишаф саесинде кечмек мумкюн олгъаны акъкъындаки фикирни илери сюрелер, сёз сербестлиги огърундаки тазыйыкъларыны арттыралар.
% Идеологиягъа садыкъ къалув интылышы ичинде булунгъан коллектив идаре бу тазыйыкъ нетиджесинде мейдангъа келеджек кунь бильдиргенден раатсызлана.
Коллектив идаре Сталин девриндеки серт сиясет тактикасыны денъиштиререк, барышыкъ мукъавелелеринен Гъарбблокыны зайыфлатмакъ ве парчаламакъ ичюн бутюн кучюни сарф этмекте, дигер тарафтан артта къалгъан мемлекетлерге къаршы икътисадий ярдым пропагандасына тутунды ве барышыкъны къорчалайыджы ролюни узерине алды.
Факъат шуны унутмамалы ки, коммунистлернинъ котерген (барышыкъ ичюн бирликте яшав) шиары вакъыт къазанмакъ ичюн къурназджа тертип этильген пропагандадан башкъа бир шей дегильдир.
Русиеде коммунист режими халкъкъа ишандыргъан ниметлер ерине террор, ачлыкъ, джинает ве эсарет кетирди, бу себептен Сталин деври къараланды ве къапатылды.
Экинджи девир оларакъ, коллектив лидерлик деври башланды.
Бу девирде лидерлер (барышыкъ ичинде бирликте яшамакъ) вадесиле иш башына кечтилер.
Бунъа бакъмадан, коллектив лидерлик идареси дюнья миллетлерине кулер юзь косьтермек ичюн кучь сарф этеркен, озь миллетини керчек барышыкътан, сёз ве фикир азатлыгъындан, медений бир инсан киби яшамакъ имкянындан марум этмектелер.
Баты блокындаки бу ниметлерни инсанларгъа ве халкъларгъа кетирильген буюк файдаларны рус халкъы корип оламай.
Бу итибарле, ильки девирде олгъаны киби, экинджи девирде де умютлерининъ бошкъа чыкъкъаныны корьген сонъ, башына мусаллат олгъан коммунист режимини ильк фырсатта йыкъмагъа гъайрет этеджек ве уриетке сувсагъан рус халкъы эрте-кеч Баты дюньясынынъ керчек демократиясына ёнеледжектир.
Бундан сонъ дюнья эбедий барышыкъ ичинде, къардашлыкъ муитинде яшайджакътыр.
# ВОЛГА КЪЫЗЫЛ АКЪАРКЕН
Шевкъи Бекторе
# Алтын Кузь
Бунынъ не вакъыт башлангъаныны кимсе хатырлап оламай.
Атта энъ акъыллы ве ферасетли адамлар биле белли бир кунь, ай, я да йылны айтып оламайлар.
Лякин вакъиа бойле башлангъан эди.
Ер узеринден дёрт апте-къардаш: Кузь, Къыш, Баарь ве Яз учып, кечеята эдилер.
— Бакъсанъыз, бакъсанъыз!
Не де дюльбер сейяре!
— эеджанланып багъырыкълады Баарь.
- Вай, аптечиклерим, онъа къонып темель къурайыкъ да!
%
Олар учкъан юксекликтен Ер акъикъатен де сырлы мавы курреге ошай эди.
— Неси яхшы шунынъ, шашам санъа?
— мыдырданды энъ буюк аптеси — Къыш.
Мен огюмизде къоджаман беяз куррени корем, о бу курречиктен бинъ кере балабан, я либасыны айтмайсынъмы — гъает гузель...
Биз тек анда темель къурабилемиз!
Лякин Кузь ве Яз бу теклифке къаршы чыкътылар.
— Биз эвеллери бойле мавы сейярени расткетирмеген эдик де!
— Мен исе пек ёрулдым, узакъ ёлдан сонъ бираз раатланмакъ истейим!
— деди Кузь, кокюс кечиререк.
Апте-къардашлар ерге къондылар. Онынъ устюнде сув, къум ве таштан башкъа бир шей ёкъ!
Мен сизге не деген эдим!
— увулдады Къыш, — Меним айткъанларымны динълемединъиз.
Ох олсун сизге!
Шай экен, энди бу такъыр ерни озьлеринъиз яраштырынъыз!..
Не япмалы?
— тааджипленген къардашлар къолларыны джаялар.
Тааджиплендилер амма.
Ерден де кетмеге истемейлер.
Къыштан да утаналар.
Олар баягъы бир тюшюнип-ташынгъан сонъ энъ кенджелери Баарь:
— Айса Ер Кунешнинъ этрафында бир кере айланып чыкъкъан вакъытны озь арамыз болейик де, невбет иле оны зийнетлев ишлеринен огърашайыкъ, — деди.
Иште, мына бойле Кузь Яз ве Баарь йылны озьара больдилер.
Больдилер амма сонъ акъыллары башларына кельди: я Къыш пайдан къалды да, о не япаджакъ?
Ойле олмаз!...
Иылны дёртке больмеге меджбур олдылар.
Больдилер ве Къышны чагъырдылар:
Апте, биз йылны дёртке больдик — бир чериги сенинъки!
Энъ буюгимиз олгъанынъ ичюн де ишни сен биринджи олып башлайджакъсынъ!
%
Къыш бунъа пек ачувланды.
— Бу акъылсызлыкъны биринджи ким башлагъан олса, ишни де биринджи о башласын!
%
— Баарьми?
%
Экинджи куню Баарь ишке киришти.
Учь ай токътамай чалышты.
Ондан сонъ ишни Яз девам эттирди, сонъ невбет Кузьге кельди.
О да намуснен чалышты.
Къыш бираз мыдырданса да, озюнинъ иссесини виджданнен одеди.
Арадан бир йыл кетти.
Апте-къардашлар ким энъ яхшы чалышкъаныны бильмек истедилер.
— Бакъынъыз, мына буны мен яптым! — макътанды Кузь.
— Сен не дейсинъ шу, макътанчакъ!
— ынджынды Яз:
— Бу меним ишим де, акъыз!
— Ах, аптечиклерим, утанмайсынъызмы ялан айтмагъа?
Бу ерде менден башкъа кимсе чалышмады да!
— кусьти Баарь.
Апте-къардашлар тамам бир афта иддалаштылар.
Ниает:
— Артыкъ бойле чалышмакъ мумкюн дегиль!
Эр биринъиз озюнъиз бегенген бояны тапынъыз да, япкъан ишинъизни шу ренкте бояланъыз! — деди Къыш.
Апте-къардашлар озь бояларыны къыдырып башладылар...
Чокъ йыллар кечти, чокъ ёллар кечтилер.
Энъ сонъу юксек дагъгъа келип чыкътылар.
Юкъары тырмашкъан сайын, сокъакъ эп тарлаша, юрмек исе эп агъырлаша — эр бир адым буюк эмек талап эте...
Эр кестен эвель Кузь болдурды.
— Бираз раатланайым, сонъ оларнынъ артындан етерим, — деди.
Бир ташчыкънынъ устюне отурып, юкъугъа далгъаныны дуймай къалды...
Апте-къардашлары исе эп огге юрьдилер ве, ниает ичинден ярыкъ чыкъкъан бир къоба огюнде токътадылар.
Догъмушлар къоба ичине кирдилер ве корьгенлерине тааджипленип, агъызларыны ачып шашып къалдылар: тегиз ялпакъ таш устюнде агъызларынадже боя толу дёрт бардакъ тура эди!
Биринджи бардакъкъа Къыш япышты.
О, пармагъыны боягъа батырып алып ерге бир къач тамчы чыбыртты — къобанынъ ичи диварларгъа япышып къалгъан беяз йымшакъ индже ве йылтыравукъ тюске толды.
Къардашлар Къышнынъ дюльбер либасыны мемнюнликнен козьден кечире башладылар.
%
Экинджи савуткъа Баарь атылды.
Онынъ ичинде ачыкъ ешиль боя бар эди!
Баарь де ерге бир тамчычыкъ боя тамызды — къоба шырылдап акъкъан дагъ ирмагъыны анъдыргъан ренкке толды.
Къобанынъ табаны исе ешиль макъатнен къапланды...
Яз да озюнинъ боясыны сынап бакъты: къоба чешит ренклернен къапланды...
Апте-къардашлар бирер савут боя алдылар.
Бир бардакъ исе еринде къалды.
Къызлар бири-бирине бакътылар: я Кузь къайда къалды?
— О бираз раатланайым деп отургъан эди, юкълап къалгъан даа, — деди Баарь.
— Корейик де, онынъ боясы насыл ренкте экен?
О, бардакъны таштан котерип аладжакъта, бардакъны ерге авдарып парлады.
Къобанынъ ичи исе козь ачып юмгъандже къою эрылгъан тюстеки ярыкъкъа толды.
Эр бир ташчыкъ, къум данечиклери — эр шей эрылгъан тюске бояланды... ве аджайип эрылгъан тюсте музыка янъгъырады!..
Апте-къардашлар, сес-солукъ чыкъармай, къобадан чыкътылар, къоба ичинде исе эрылгъан тюстеки къырылгъан бардакъ парчачыкълар къалды.
Кери къайткъанда, аля даа юкъуда олгъан Кузьни Къыш уятты.
— Бу насыл мавылтылыкъ я? — сорады Кузь.
Баарь онъа насыл этип сырлы эрылгъан тюсте боянен толу бардакъ къырылгъаны акъкъында сёйледи.
Кузь аджджы-аджджы агълады, чюнки о да чокътан берли озюнинъ севимли боясыны къыдыра эди.
— Истейсинъми, мен санъа озюмнинъ ешиль боямны берейим? — теклиф этти Баарь...
Лякин Кузь къардашчыгъыны къуванчтан марум этмеге истемеди, бундан да гъайры, къабаат онынъ озюнде эди — бахтыны бейутлыкъкъа денъишти.
Иште, Ерде укюмранлыкъ этип Къыш, Яз ве Баарь къалды...
Кузь исе эрылгъан тюсте боя къыдырып башкъа сейярелерге учып кетти...
Чокъ ерлерде булунды, чокъ шейлер корьди.
Къоджаман беяз сейяреде де, кунешиинъ нурлары зар-зорнен барып еткен энъ кучюджик къара сейяреде де булунды.
Лякин эрылгъан тюсте боя тапамады!
Ахыр-сонъу Кузь Кунешнен акъыл танышмагъа къарар берди.
Кунеш теренден кокюс кечиререк, тюшюнджеге далды:
— Билесинъми, не?
— деди о Кузьге, — мен эрылгъан тюстеки бояны къайдан алмакъны бильмейим, лякин, эгер сен истесенъ мен санъа озюмнинъ алтын тюсюмден багъышлайым.
Эбет, о тылсымлы дегиль, лякин мен эр йыл вакъытыны кечирмей, ондан санъа берип турарым.
Кузь бу къадар джумертлиги ичюн Кунешни алгьышлап, бир бардакъ алтын боя толдурып алды да, кене ерге къайтты.
Ерде исе онынъ саиилик этеджек невбети кельген эди.
Лякин апте-къардашлары онынъ ерине де чалышмагъа алышкъанларындан, невбетлеринден сонъ озь бояларыны силип кетмеге унуткъанлар!
Кунештен алынгъан боя сырлы олмагъаны ичюн, Кузь къолуна фырчы алып, гедже-куньдюз чалышмагъа меджбур олды.
Догърусыны айткъанда, апте-къардашлары Кузьге сукълана эдилер, чюнки бояны онъа Кунешнинъ озю берди де!
Кузьнинъ фырчысы тийген эр бир шей адамларгъа джумерт берекет, къуванчлы эмек байрамы багъышлады...
Арадан чокъ йыллар кечти.
Базы бир вакъиалар эфсанеге чевирильди, лякин Кунеш берген сёзюни унутмай, эр йыл Кузьге бардакъ-бардакъ алтын боя йибере.
Кузь исе озюнинъ къоджаман фырчысынен чевре-этрафны алтын тюске боялай.
О учь ай токътамай-ёрулмай чалышса да, япыладжакъ ишлерини битирип етиштирамай — вакъыт етмей.
Сельби, чам тереклери ешиллигинен де къалалар, къоджаман дагъларнынъ беяз къалпакълы башларына да барып етиштирамай, бунъа да вакъыт тапамай...
Кимерде бир исе озюнинъ эрылгъан тюстеки боясыны хатырлап кусе де, козьяшларыны тёкип агъламсырай...
Я бу вакъиаларнынъ себепчиси Баарь не япа?
О, аптесини ынджыткъаныны аля даа унутып оламай ве омюр-билля унутмайджакъ, озь невбети иле чалыша ве бутюн Ер курресинде къокъулы эрылгъанлар ачсын деп тырыша...
О, аптесине бир къучакъ эрылгъан багъышламакъ истей, лякин эрылгъаннынъ омюри къыскъа — ачкъанынен солып кете, Кузь исе оны корип етиштирамай!..
Адамлар исе Кузьнинъ джумерт боясына пек алыштылар ве эски заманлардан берли онъа алтын Кузь дейлер.
# Акъмесджит, Училищная сокъагъы, 6
Меркезий базар артында, Училищная сокъагъы башлангъан ерде, эски караим мезарлыгъы бар эди.
Мезарлыкъны тегизледилер, башташларыны къайдаларгъадыр алып кеттилер, къалгъан бошлукъта исе учь къатлы эки бина къурдылар.
Училищная сокъагъына бакъкъан бинада янъы мектеп ачылып, 1941 сенеси сентябрь 1-де ильк талебелерини къабул этеджек эди.
Биз, Училищная сокъагъында яшагъан балалар, янъы мектепте окъуп етиштиралмадыкъ.
Апансыздан айдын, кунешли куньде мас-мавы кокте къанатларында къара хачлары олгъан учакълар пейда олды — олар Акъярны бомбаламакъ ичюн уча эдилер.
Иште, бизим ичюн дженк бойле башланды.
Кузь якъынлашкъан сайын шеэрдеки яшайыш телюкелешти.
Эр кишилер, атта энди докъузынджы сыныфны битирген генчлер биле, джебеге кеттилер.
Къадын-къызлар — бизим аналарымыз, аджеле суретте гъайрыдан донатылгъан дёгме фабрикасында чалышып, мина ве топлар чыкъара,
биз, балалар исе, озь алымызгъа ташланып,
“шпионларны” тутып юре эдик.
Тезден бизге де иш тапылды.
Янъы мектеп бинасында госпиталь ерлештирильди.
Яралыларнынъ сайысы эп арта берди.
Сабадан башлап, госпитальнинъ пенджерелери астына топлана эдик.
Яралылар бизлерни чагъырып, пара бере, бир шейлер сымарлайлар, биз исе, башларымызны къолтукъкъа алып, шимди Тренёв багъчасы еринде олгъан базарынъа чапып кете эдик.
Джебеден келип тургъан хаберлер телюкелешип башлады.
Бизимкилери Op къапыдан, Азов денъизи тарафындан, Акъяргъа таба кери йылышып башладылар.
Къызыл Орду аскерлерининъ чокъусында тюфек биле ёкъ эди.
Кери йылышкъанлар арасында бабам да бар эди.
О, ротасынынъ огюнде омузларында пулемёт алып кете эди.
Эр гедже Акъмесджитни ве Акъяргъа алып баргъан ёлны пек бомбалай эдилер.
Ава сиренасыны эшиткенимизнен, биз азбарымызнынъ ортасында къазылгъан эндекке сакълана эдик.
Эндекнинъ усьтю агъачларнен ве бир къат топракънен орьтюли эди.
Биз нефес алмагъа къоркъып отура ве коктен тюшеяткъан бомбаларнынъ сызгъырувына динълене эдик.
Олардан бириси шимди башымызгъа тюшеджек киби корюне эди.
Шеэрдеки заводлар ве фабрикалар эвакуациягъа азырлана,
бутюн шеэрден вокзалгъа тезьялар кетирилип, вагонларгъа юклене.
Алып кетмеге етиштирмеген шейлерни якъа эдилер.
Богъдай сакълангъан элеватор яна.
Шекер, ягъ, ун анбарлары яна эдилер.
Шеэр узеринде къара думан яйылды.
Душмангъа бир шей къалмамакъ керек, деп айта эдилер...
Электрик станциясы да, дёгме фабрикасы да токътады.
Аналарымыз ишсиз къалдылар.
Олар акъшамлары сокъакъта топланып, эндиден сонъ насыл яшайджакълары акъкъында лаф эте,
тезден сонъки эшелонлар кетеджеги акъкъында айта эдилер.
Радиодан исе тезден душман тар-мар этиледжеги, гъалебе бизим оладжагъы акъкъында джошкъунлыкънен айтып, сонъра “Учь танкчы” йырыны иджра этип, халкъны тынчландырмагъа девам этселер де, аналарымыз шеэр бою юрген дешетли эмиш-демишлерни музакере эте эдилер.
Бизим Училищная сокъагъындаки 2-нджи азбарында Соня апте къорантасынен берабер яшай эди.
Оларнынъ сойадлары Эпштейн эди.
О, госпитальде эмшире олып чалышты.
Соня апте акъайы, алты баласы, ана-бабасынен берабер яшай эди.
Къорантанынъ башы Яша эмдже, дженкнинъ биринджи куньлеринде джебеге кеткен эди.
Куньлерден биринде, эвакуациягъа бир къач кунь къалгъанда, къадынлар Соня аптеге къартларыны ве балаларыны алып, яралыларнен берабер кетсин, деп ялваргъанлары акълымда.
Къадынлар, не ичюндир, бир шейден пек къоркъкъанлар.
Олар яваштан Соня аптеге бир шейлер айта эдилер.
Амма о башыны саллап: “Инанмайым!
Ич инанмайым.
Ольдюрсенъиз де, инанмам.
Бойле шей олмакъ мумкюн дегиль.
Олар айван дегиллер де.
Эм бу къадар баланен, къартларнен къайда барайым?
Кимге кереким?” — дей эди.
Ноябрь 12-де немсе аскерлери шеэримизге кирип башладылар.
Ава булутлы, сувукъ эди.
Ягъмурлы къар ягъа эди.
Биринджи олып, шеэрге могедекли мотоцикллар кирди.
Мотоциклджыларнынъ усьтлеринде ешиль плащлар, эр бирининъ кокрегине зынджырчыкъ устюнде маденден ясалгъан нишан илиштирильген.
Могедеклерде — пулемётлар.
Артларындан тягачлар кете.
Когертелеринде, тентлер астында, къолларында автоматлары олгъан аскерлер эки сырагъа тизилип отуралар.
Машиналар артындан кеткен атларгъа екили ешиль фургонлар да тентлернен орьтюли.
Атлары яхшы бесленген, къудретли, агъыр чекили.
Шеэрде, санки дерсинъ, тири джан къалмагъан.
Сокъакъларда бир уйкен адам корюнмей,
тек огълан балалар.
Олар бир шейден къоркъмайып, машиналар ве арабалар бурулып, сокъакъларгъа киргенлерини, аскерлер бир азбарны дикъкъатсыз къалдырмай адымлагъанларыны козетелер.
Шеэр басып алынгъанынынъ экинджи кунюнде эвлернинъ диварларында Акъмесджит шеэр арбий комендантынынъ имзасы астында олгъан эмирлер пейда олды.
Немсе команданлыгъы бутюн Къызыл Орду аскерлерине ве командирлерине, комсомоллар ве коммунистлерге учь кунь ичинде комендатурагъа келип, силяларыны теслим этмекни, джедвельге алынмакъ ичюн язылмакъны теклиф эте эди.
Шеэрде комендант саати илян этильди.
Сокъакъта бельгили вакъыттан сонъ пейда олгъанларны соргъусыз атып ольдюре эдилер.
Алман ордусынынъ аскерлери ве офицерлерининъ омюрлерине къаст этюв акъкъындаки эмир зияде къоркъунчлы эди.
Аскернинъ я да офицернинъ эляк олувы ичюн бутюн сокъакънынъ адамлары — уйкенлер де, балалар да, джевап бере эдилер.
Эр онунджы адам атып ольдюриле эди.
Тезден еудийлерге аит эмир де пейда олды.
Еудий миллетине менсюп олгъан бутюн гражданлар сокъакъкъа чыкъаджакъта, кокреклерининъ сагъ тарафына алты кошели йылдыз пекитмелери шарт эди.
Эмирде йылдызнынъ колеми де косьтерильген эди.
Эмирни эда этмегенлер атып ольдюриледжеги де къайд этильген эди...
Бу эмирден сонъ Соня аптенинъ бутюн къорантасы пальтоларына алты кошели йылдызлар тикип къойды.
Иште, олар еудий олгъанларыны биз бойле бильдик.
Лякин бунынъ, артындан даа бир эмир пейда олмагъандже, кимсе ич бир тюрлю эмиет бермеди...
Бельгиленген вакъытта еудийлернинъ эписи, янларына къыйметли олгъан шейлерни ве бир куньлюк ашайт алып, эмирде косьтерильген ерде топланмакъ керек эдилер.
Районымыздаки еудийлер эски мектеп огюнде топланып, андан да аскерлер озгъарувында меркезге таба ёл алдылар.
Биз, огълан балалар, аскерлернинъ къоркъузувларына къулакъ асмай, оларнынъ артындан сюрюнен чапа эдик.
Госпиталь янында колоннаны токътаттылар.
Анда энди немсе госпитали ерлешкен эди.
Еудийлерни озгъаргъан аскерлер себебини бильмек ичюн огге чыкътылар ве биз Нариманнен бу фырсаттан файдалангъан Соня апте къорантада энъ кучюги олгъан Наташканы азбарымызгъа итеп, артындан къапыны къапаткъаныны корип къалдыкъ.
Колонна кеткен сонъ биз Наташканы азбарымызнынъ артындаки чёплюк ящигинен дивар арасында топланып, пысып отургъаныны корьдик.
Биз оны Нариманнынъ квартирасында сакъладыкъ.
Нариман битасынен берабер яшай эди.
Ана-бабасы Москвада окъуй ве дженк башлагъан сонъ Акъмесджитке къайтып етиштирмедилер, анда къалмагъа меджбур олдылар.
О арада битасы да аналарымызгъа къошулып, узакъ койлерге ашайт къыдырып кеткен эди.
Бойледже, азбарымызда даа бир сакин пейда олгъаныны кимсе дуймады.
Экинджи куню сабасына фена бир хабер алдыкъ: немселер бутюн еудийлерни шеэр дживарына чыкъарып, атып ольдюргенлер.
Эписини-уйкенлерни де, балаларны да...
Арамыздан кимсе бунъа инанмады;
балаларны атып ольдюрмек мумкюнми?!
Амма койлерден къайтып кельген аналарымыз бу дешетли адисени чокъ вакъыт музакере эттилер.
Биз Наташкагъа бу акъта бир шей айтмадыкъ.
Эписини шеэр дживарындаки четлери тикенли теллернен сарылы лагерьге алып кеттилер, бир афтадан сонъ къайтарып кетирмек кереклер, чюнки насылдыр анълашылмамазлыкъ олып чыкъкъан, деп айттыкъ.
Наташка бизим айткъанларымызгъа инанып, сусып къалды.
Бир тарафтан, частымызгъадыр эбет, Нариманнынъ битасы ёлда аягъыны перкиткен ве бир талай вакъыт койде, сойларында къалгъан.
Лякин къуванчымыз чокъкъа бармады: немселер мектеп бинасыны госпитальге чевирдилер ве азбарымызда оларнынъ арбий экимлерини ерлештирдилер.
Олар бош олгъан кошедеки квартирагъа ерлештилер.
Бу квартиранынъ пенджереси исе тамам Нариманларнынъ къапысына бакъа эди.
Экимлер Нариманларгъа кирип, Наташканы корерлер деп, оны гедже къаранлыгъында арангъа кечирдик.
Анда, чардакъта, аселет онынъ ичюн эвельден ер азырладыкъ.
Чардакъта тобан бар эди.
Оны четке сюрип, тёшек яйдырдыкъ, ёргъан, ястыкъ кетирдик.
Къопкъагъа сув къойып, атта бадье биле кетирдик.
Къыркъ бир сенесининъ къышы пек сувукъ олды.
Ачлыкъ.
Къышлыкъ кимсе бир шей азырлап етиштиралмады.
Бутюн умют койдеки тувгъанларгъа эди.
Аналарымыз шейлерни богъдайгъа денъиштирмек мумкюн олгъан койлерге чокъ вакъыткъа кетмеге меджбур эдилер.
О заман эр бир азбарда эки тёгерек пляки таштан ясалгъан озь къол дегирмени ола эди.
Усьттеки таш устюне сап пекитиле, ортасында исе тешик оюла эди.
Богъдай бу тешикке тёкюле, сонъ саптан тутып усьт ташны айландыра эдилер, астындан исе азыр ун чыкъа.
Ундан пите пишире эдилер.
Тезден бизде Наташкагъа ашатмагъа бир шей къалмады.
Сандыгъымызнынъ тюбюнден бабамнынъ янъы тери къалпагъыны чыкъарып, базаргъа алып кетип саттым.
Парасына ичинде аякъкъап темизлемек ичюн эки чётки, эки къутучыкъта къара гуталин ве къадифе парчасы олгъан къуту сатын алдым.
Къуту пек онъайтлы эди, аркъагъа асмакъ ичюн къайышлары да, къапагъында — аякъ къоймакъ ичюн ери де бар эди.
Нариманнынъ йыртыкъ чызмаларыны бир къач кере темизледим, олар янъы киби йылтырап башлагъан сонъ, пара къазанмагъа кеттим.
Комендатура янында озюме бир ерчик сечип алдым.
Шимди о ерде Къырым Малие назирлигининъ бинасы ерлешкен.
Мында аякъларында дюльбер чызмалары олгъан немсе офицерлери чокъ келип кете эди.
Сечип алгъан ерим пек яхшы эди.
Бир куньде къазангъан парама азачыкъ къара отьмек, бир къач къартоп, бир кесек куньайлан жмыхы, эки баш согъан сатын алдым.
Биз вазифелеримизни шойле пайлаштырдыкъ: мен ашкъа пара къазанам, Нариман исе аш азырлай, якъарлыкъ тапыштыра ве Наташканы къорчалай эди.
Геджелери, пек сувукъ олгъанда, о, буюк мукъайтлыкънен Наташканы эвине алып келип, ятакъ одасында сакълай эди.
Наташка бутюн къорантасы эляк олгъаны ве шеэр дживарындаки эндекте дефн этильгенлери акъкъында бильмеди.
О, сувукъкъа да, ачлыкъкъа да, онъайтсызлыкъларгъа да чыдады, ич бир кере шикяет этмеди, тек:
“Анам къач куньден къайтып келеджек?” — деп сорай эди.
Саба танъда Нариман чувалыны алып, чалы-чырпы джыймагъа кетти.
Госпиталь артында узун анбар бар эди.
Бир вакъытлары онынъ устюне бомба тюшкен эди.
Иште, Нариман анда бара.
О кеткенде, мен Наташканен отура ве онъа сакин сеснен “Чук и Гек” китабыны окъуй эдим.
Мен окъугъан арада Наташка пальтосьнынъ джебинден бир авуч ташчыкъ чыкъара, ёргъаны усьтюне ташлап, сонъ оларны эки обачыкъкъа боле: бириси чокъча, экинджиси исе аз.
— Бу ташчыкъларны къайдан алдынъ?
— деп сорадым ондан.
— Манъа оларны Нариман кетирди.
Мен риджа эткен эдим, о кетирди.
— Истесенъ, сеннен таш оюны ойнайыкъ?
— Ёкъ.
Истемейим.
— Айса, санъа оларнынъ не кереклиги бар?
Наташка манъа озюнинъ ири, дюльбер козьлерини тикип:
— Я анам он куньден сонъ къайтаджакъ деп, озюнъ айтмагъан эдинъми?
Еди кунь энди кечти.
Демек даа учь кунь къалды.
Тамам учь кунь кечкен сонъ олар къайтаджакълар..
— Къызчыкънынъ козьлеринден азгъын яначыкъларына яшлар тыгъырды.
— Сен манъа догърусыны айттынъмы?
Олар къайтаджакълармы?
Соньки эки кунь мен яры геджеде уянып, Наташкагъа не айтаджагымызны тюшюне эдим.
О бизге инана да.
Мен бу акъта Наримангъа айттым.
О да шашкъынлыкънен омузларыны сыкъып:
— Битам кельгендже, беклейик.
О мераметли ве пек акъыллы.
О бизге ярдым этер...
— деди.
Онунджы кунь де кельди, даа догърусы онунджы куннинъ сабасы.
Уянгъанымнен буны хатырладым.
Экимлер энди кеттилер.
Шунынъ ичюн сакъынмай, Нариманнынъ квартирасына кирдим.
Нариман даа юкълай, Наташа исе уянды.
Кузьгю къаршысында турып, озюнинъ гурь, къувырчыкъ сачларыны тарай.
О манъа сув кетирмекни риджа этти.
Бетини, козюни ювып, къувырчыкъ сачларыны тюзетти, бурюшкен пальтосыны къолунен сыйпап тюзетти ве явашчыкътан:
— Анам мени танырмы, не дейсинъ?
— деп сорады.
Кунь аязлы эди.
Токътамадан рузгяр уфюре.
Къолларым, аякъларым бир тамам бузлады, лякин сабыр этип, немселернинъ чызмаларыны темизлей эдим.
Эм темизлейим, эм бир къач куньден Янъы йыл келеджегини тюшюнем.
Ормангъа барып, Наташка ичюн нарат кесип кетирмек керек.
Сандыгъымызнынъ тюбюнде, бабамнынъ къалпагъы олгъан ерде, нарат оюнджакълары къутусы да бар эди, ичинде йылдыз да бар...
Сабырым етмеди, къазангъан параларымны сайдым да, къутумны топлап, базаргъа чаптым.
Бутюн алгъан шейлеримни басмадан тикильген торбагъа ташладым: ярым буханка отьмек, беш къартоп, эки йымырта ве Наташка ичюн бахшыш — бир плитка шоколад.
Оны манъа юсек бойлу, чалбаш немсе офицери берген эди.
О, чызмаларыны эр кунь манъа темизлеттире эди...
Экимлер иштен даа къайтмадылар.
Эвлеринде олгъан вакъытта, анда шенълик ве шамата ола эди.
Нариман да даа къайтмагъан.
Къапыгъа исе демир тирельген.
Демек, Наташка аранда отура.
Бельгимиз — тотлангъан труба парчасы.
Араннынъ къапылары, не ичюндир, ачыкъ.
Бельки, Нариман андадыр?
Арангъа таба чапам, лякин тамам къапысы огюнде ёлумны къомшу азбарда отургъан Сервернен Степан кестилер.
— Сен бугунь не къадар немсе чызмасыны яладынъ?
Джевап берип де етиштирмедим: Степан омузымда асылы къутумны чекип алып, ерге урды.
Мен ачувнен онынъ усьтюне атылдым, лякин Сервер аркъамдан ойле яндырды ки, козьлеримни къаранлыкъ басты.
Сервер торбамны чекип алмагъа истеди, амма мен оны ойле кери чектим ки, о йыртылды,
ичинде олгъан шейлер ерге тёкюльдилер.
Степан къолларымны тутты, Сервер исе шоколадны алып эзди ве бетиме аялады:
— Аша немсе шоколадыны,
аша!
Аша, арам...
— Тийменъиз онъа!
Тийменъиз!
О яхшы!
Токъунманъыз онъа!
Бу Наташка эди.
Чардакътан насыл тюшти, бильмейим.
Сервернинъ къолуна япышып, бар кучюнен тишледи.
Сервер агърысына чыдамай багъырып йиберди ве къолуны кокрегине басты.
Янымызда госпитальнинъ экимлери пейда олгъанларыны биле корьмей къалдыкъ.
Олар исе Наташканынъ пальтосындаки алты кошели йылдызны корип, тааджипленип, бири-бирине козь ташладылар.
Араларындан энъ яш ве энъ юзьсюз сою бизни четке итеп аттырды ве Наташканынъ къолундан тутып, араба къапыгъа таба сюйрекледи.
Дигер экиси онынъ артындан кеттилер.
Мен сынгъан къутум, эзильген къартоплар ве йымырталар янында отурып, сылакъ бетиме къара шоколадны окъалап, окюр-окюр агълай эдим.
Нариман да, кельгенде, мени бойле алда корьди.
О, экимлер Наташканы госпитальге кирсеткенлерини корьген экен...
Саба, танъ аткъанынен, биз, энди дёртюмиз, Наташканы бир даа корьмек умютинен, госпиталь къаршысындаки диваргъа тырмаштыкъ.
Лякин ойле де оны корип оламадыкъ...
# Авджылар
Биз агъамнен экимиз сокъакъкъа чыкъкъанымыз киби, бутюн балалар, атта энъ кучюклери биле артымыздан:
— Эй, авджы акъайлар, аювларынъыз насыл?
— деп эриштире эдилер.
Эр шей Нариман агъамдан башлады.
Эгер онъа догъгъан кунюне тюфек багъышламагъан олсалар, бизни ич бир вакъыт бойле эриштирмез эдилер.
Тюфекни онъа къартбабам багъышлады.
Эм ойле-бойле дегиль, акъикъий авджы тюфеги, он алты калибрли.
Патронташы да, патронлары да, сачмасы ве бароты да бар.
Биз, къыз къардашымнен экимиз, Наримангъа авес эттик: ана кимнинъ бахты бар!
Энъ яхшы бахшышлар эр вакъыт онъа бериле.
Эки копчекли аякъ машина?...
Наримангъа!
Янъы магнитофон?...
О да Наримангьа!
Мына энди тюфек...
Бир кунь акъшам эвимизде мусафирлер олгъанда Нариман мени ашханеге чагъырды да, яваштан сыр этип базар куню авгъа кетеджегини айтты.
— Мени де алырсынъмы? — деп сорадым.
— Ёкъ, алмам, — деди Нариман.
— Я бирден къашкъырлар чыкъса?...
Олар сени парча-кесек этерлер.
Бош къолунънен не япаджакъсынъ?
— Я тюфек?...
— Э-э.
Элинде тюфеги олгъангъа олар якъын биле кельмейлер...
— Эп бир кетерим, — дедим мен.
— Къоркъмайым сенинъ къашкъырларынъдан.
Аювны атсанъ, мен оны аркъама урып алып кетерим.
— Э-э, санки оны котереджегинъ бар...
Эр алда мен Нариманнынъ якъасыны бошамадым ве ахыр-сонъу о теслим олды.
Саба аш башында о ярын аюв авына кетеджегимизии айтты.
Кимсе индемеди.
Бабам анама бакъты, анам — бабама.
Сонъ экиси де бирден къартбабама бакътылар.
Къартбабам авгъа азырлагъан шейлеримизни кетирип, оларны шкаф ичине къойды, къапагъыны килитледи:
“Бир тюрлю авгъа кетмейджексинъиз!
— деди.
— Мына, татильге чыкъарсынъыз да, тюфек атмагъа огренирсинъиз, сонъ лаф этермиз...”
Дерстен сонъ биз пионерлер эвине бардыкъ.
Бахтымыз мында да юрмеди.
Яш авджы шеадетнамеси алмакъ ичюн мергин атыджылар тёгерегиие бир ай къатнамакъ керек экен.
Татильге исе, он беш кунь къалды.
Биз тёгеректе айры-айры учь группа олгъаныны ве эр биринде афтада уч кере мешгъулиет олгъаныны анъладыкъ.
— Билесинъми, не, Нариман?
— дедим мен бираз ойланып.
— Я учь группагъа да язылсакъ не ола?
Сонъ биз тёгерекке афтада учь кере дегиль де, докъуз кере барырмыз.
О вакъыт бизге он беш кунь де етер.
Ойле де яптыкъ.
Бир группагъа озюмизнинъ сойадымызнен язылдыкъ, экинджи группагъа — анамнынъ сойадынен, учюнджи группагъа исе къомшумыз Ибраим агъанынъ сойадынен язылдыкъ.
Биринджи мешгъулиетлер яхшы кечти.
Тренер бизни макътап биле алды.
Къуванчымыздан башымыз кокке етти.
Амма сонъ...
Бир кунь тренер бизим янымызгъа келип джиддий тавурнен:
— A-а!
Бу сизсинъизми, Османовлар?
— деп сорады.
Биз меселенинъ устю ачылгъандыр, деп къоркътыкъ ве бир агъыздан:
— Ёкъ, Османовлар дегиль, биз Омеровлармыз, — дедик.
Экинджи группада оладжакъ мешгъулиеттен эвель биз тез-тез эвге барып, урбамызны денъиштирдик ве къартбабамнынъ козьлюклерини такъып кельдик.
Тренер бизни танымады.
Лякин атмагъа бизге невбет кельгенде не Нариман не де мен — нишанны урып оламадыкъ.
— Сиз къаякъкъа козьлейсинъиз?
— деди бизге тренер.
— Я бугунь нишанлар корюнмей де, — дедик.
— Насыл корюнмей?
Иигирми беш метр ерден нишан корюнмей деген шей оламы...
Къана, козьлюклеринъизни чыкъарчынъыз бакъайым!
Чыкъардыкъ.
— Токътанъыз, токъта...
Я сиз Омеровлар дегильсинъизми?
— Ёкъ, — дедик биз башларымызны тёбен алып.
— Биз Омеровлар дегильмиз, биз Гумеровлармыз.
Эртеси куню дерстен сонъ эвге бардыкъ да, къартанамнынъ антер бояламакъ ичюн азырлагъан боясынынъ беш пачкасыны да легенге къойып сыджакъ сувны къарыштырдыкъ ве анда башларымызны сокътыкъ.
Учюнджи мешгъулиетте нишанны группадаки балаларнынъ ич бириси урып оламады.
Эписи бизим сачларымызгъа бакъып кулькюден къатып-къатып къалдылар.
Ишнинъ сонъу шунен битти: бизни де, анамны, бабамны да ана-бабалар топлашувына чагъырдылар...
Эр алда, айнынъ сонъунда бутюн балаларнен берабер биз де ешиль тюсте яп-янъы шеадетнамелер алдыкъ.
Оларнынъ устюнде къара мерекепнен бизге, яни манъа ве Наримангьа атув боюнджа учюнджи разряд берильгени язылы эди.
Йылбаш байрамынынъ эртесине биз деръал ёлгъа азырланып башладыкъ.
Бутюн кунь, бутюн гедже азырландыкъ:
Нариман патронларгъа сачма ве барот толдура, мен ёлгъа керек шейлерни текмиллейим.
Къомшумыз Гульсум аптеден лезетли аш пиширюв акъкъында китапны,
Ибраим агъадан эки балабан пычакъ, бир тотлы балта истеп алдыкъ.
Саба бизни бутюн къорантамыз озгъарып чыкъты...
Бир къач саат ёл юрип болдургъанда къаршымызгъа бир чобан расткельди.
Биз ондан аювлар къаерде олалар, деп сорадыкъ.
— Аювлар?
— деп тааджипленди чобан.
— Барлар.
Дюньяда сиз киби батыр авджылар тургъанда аювлар олмазмы!
Ана, анавы дагъгъа котерилинъиз, эр вакъыт аювлар ола, сюрю-сюрю юрелер.
Биз къувана-къувана кеттик.
Энди уйле авды, эп кетемиз.
Мен ойле болдурдым ки, аякъларымны зорнен сюйреклейим.
Бираз даа кеткен сонъ, тар сокъачыкъ чалылар арасына сокъулгъанда аркъамдаки агъыр торбадан аш пиширмек ичюн алынгъан хавучларны, къартопны бир баш къапыстаны ве дёрт чукюндирни чыкъарып ташламагъа меджбур олдым.
Ярым сааттен сонъ шишенен ягъны да, тузны да ташладым.
Дагънынъ тёпесине чыкъмагъа 300 метр даа къалгъанда даянып оламадым, пачканен шекерни, торбачыкънен вермишельни ве къурутылгъан отьмекни де ташладым...
Чобан айткъан джылгъачыкъкъа кельгенде энди орталыкъ къаранлыкълашып башлагъан эди.
Шырылдап акъкъан чокъракънынъ янында токътадыкъ.
Нариман айван излерини араштырып, ирип-йымшагъан къар устюнде баягъы сюйрелип юрди.
— Аювлар!
— деди о эминликнен.
— Чокъракъкъа сув ичмеге келе экенлер...
— Къайдан кельгенлер?
— деп сорадым мен этрафкъа козь ташлап.
— Гедже кельселер керек.
Биз шу ерде озюмизге ер азырладыкъ.
Агъам атеш якъты ве аювларны къаршыламагъа азырлана башлады.
Мен исе, лезетли, сефалы аш акъкъында китапны окъумагъа тутундым.
“Вермишелли къартоп шорбасы...
юз грамм вермишель, ярым кило къартоп.
Сакин атеште он-он беш дакъикъа къайнатыладжакъ”...
Мен торбамда безменни, чалар саатни ве торбанынъ кошесине тыкъылып къалгъан бир къартопчыкъны тапып чыкъардым.
Булардан эльбет, вермишелли къартоп шорбасы пиширип оламазсынъ...
Мен кене китапкъа далдым.
“Украин борщы”.
Къапыста, хавуч, чукюндир...
Эгер узакъ олмаса, чапа-чапа барып келир эдим амма...
А-га!
Мына бу тамам биз ичюн: “Этсиз макарон шорбасы!”
Мен тез-тез къолумны торбагъа сокътым ве енгильден кокюс кечирдим:
макарон еринде эди.
— Макарон шорбасы пиширеджекмиз!
— дедим мен.
— Не олса-олсун — деди агъам.
— Сен бар, къартоп артла, мен сув кетирейим.
Бер къазанчыкъны...
— Насыл къазанчыкъ?
— Я шорбаны неде пиширеджексинъ?
— Къазанчыкъны алмагъа унуткъаным.
Нариман тургъан еринде отура къойды.
— Амма да иш яптынъ.
Отьмек алмагъа унутмадынъмы?
— Отьмек де ёкъ...
Бутюн гедже лезетли аш акъкъындаки китапны окъуп чыкътыкъ.
Мен энди пляв насыл япылгъаныны да, чиберек насыл пиширильгенини де билем.
Отуз кишилик софраны насыл азырламакъ керек олгъаныны да огрендим...
Аювлар исе, аля даа кельгенлери ёкъ.
Сабагъа якъын юкълап къалгъанмыз.
Тюшюмде биз аювларны дегиль, аювлар бизни къамачавгъа алгъанларыны корьдим.
Аювлардан бири инсан сесинен багъырды:
— Теслим олунъыз, мен сизни эсир алам!
Сизден отуз кишилик къавурма япарым, зияфетке бутюн аювларны чагъырырым!
Турунъыз, байгъушлар!
Турунъыз!
Къоркъып, къычырып уяндым.
Козьлеримни ачсам, башымнынъ уджунда Нариман тура:
— Тез ол,
аювлар!
— Къаерде?
— Чокъракъ башында!
Къулагъыма бир шытырдылар, аякъ давушлары эшитильди.
Нариман бираз турды, шытырдыларгъа динъленди ве бирден тюфегини алып, теляшлы сеснен:
— Мен кеттим!
— деди.
Мен Нариманнынъ аягъына япыштым:
— Кетме, керекмей.
Сенде олгъаны-оладжагъы бир къуршун бар, олар исе...
— Къуршун дегиль, сачма, — деп тюзетти агъам.
Аювлар исе эп бизге якъынлашмакъта эдилер.
Бираздан чалылар артындан башлары да корюледжек.
Нариманны бу да токътатмады.
О белине эки балабан пычакъны, тотлы балтаны къыстырды, элине тюфегини алды.
— Кеттим!
— Яхшы, — дедим мен, — кет!
Амма бу джанаварлар мени ашасалар, эвге къайтып барып анайгъа, бабайгъа эписини айт.
Мени къабирге къойып, устюме топракъ орьткенде сенкозьяш тёкип агъларсынъ...
Мен ойле бир аджыныкълы сёзлер айттым ки, тап озюмнинъ козьлеримден яш кельди.
— Сюрт козьлеринъни, — деди Нариман ачувланып, — яхшы, бир якъкъа кетмем, сенинъ янынъда олурым.
Аювлар сабагъадже бизим этрафымызда доланып юрдилер ве та кунь догъгъан сонъ гъайып олдылар.
Биз ач, юкъусыз, ушюген алда еримизден турып, чокъракъ янына бардыкъ, къарнен къарышкъан чамурда юзлернен аюв излери бар эди...
“Э-э... сюрю пек балабан экен!” дедик биз башымызны къашып.
Сезсиз-солукъсыз эвге ёнедик.
Джылгъадан чыкъар-чыкъмаз Нариман бирден ерге ятты.
Онынъ ерге ятмасынен тюфекни атмасы бир олды.
Мен де онынъ янына созулдым ве патрон таштан патронларны бирер-бирер алып онъа бердим.
О ата берди.
Орталыкъ тютюн думаны олды.
Сонъки патрон атылгъан сонъ, Нариманъьа якъынлап, яваштан:
— Аювлармы?
— деп сорадым.
— A-а!
Сары къуйрукълы сою, — деп къычырды о.
— Сары аювмы?
— деп сорадым мен кене де онынъ айткъаныны анъламай.
— Тильки!
— Насыл тильки?
Къайда?
— А-а-на!
Ташларнынъ арасында!
Тютюн дагъылгъан сонъ ташларнынъ арасындан чыкъып тургъан сары, гурь къуйрукънынъ уджуны эследим.
Тилькининъ къуйругъы корюльген тарафкъа биз тамам бир саат къадар джылышып кеттик.
Янына баргъанда аман турып экимиз эки якътан ташкъа чапкъылдыкъ!
— Селям, авджылар!
Бу сес бизим башымызнынъ устюнде янъгъырады.
Бакъсакъ, элинде къапкъанларынен насылдыр бир огълан ташнынъ устюнде тура.
Кенъ къушагъына эки дане тильки ве беш-алты дане тавшан асувлы эди.
— Кимнинъ устюне бойле атыласынъыз?
— A-а, мына, — дедик биз ташнынъ арасына къысылып къалгъан бир топ эчки юнюни корип:
— Тильки белледик...
Сонъ биз о огълангъа бир-биримизнинъ сёзюни болип-болип, гедже бизни аз къалды аювлар ашайязгъаныны икяе эттик.
— Насыл аювлар?
Къаерде?
— А-а-на, джылгъанынъ о бир башында, чокъракъ янында.
Огълан кулькюден олеязды.
Сонъ озюни зорнен токътатып, козьяшларыны сюртти де:
— Насыл аювлар?
Анда чокъракъкъа якъын ерде ферма бар.
Бузавларны сувармагъа айдагъан олсалар керек...
Сонъ о къушагъына асувлы тавшанлардан экисини чезип бизге узатты:
— Алынъыз.
Авджы авджыны эр вакъыт къыйын вазиеттен къуртармакъ борджлу...
Лякин кимсеге бир шей айтманъыз, яхшымы?
Тавшанлар балабан эм де семиз эдилер.
Анам оларны къавурды.
Бабам акъшам аш башында кулюмсиреп:
— Бу, эльбет, аюв дегиль амма, эр алда лезетли, — деди.
Бунъа анам да, къыз къардашым да бир лафлар къоштылар.
Ялынъыз къартбабам индемей ашады...
Лякин эртеси куню тавшанларнынъ терилерини чаталгъа тарттырып кунешке къурутмагъа аскъанда бизге маналы-маналы бакъып:
— Бу къоянларны сиз насыл аткъансыз, ич анълап оламайым.
Терилерининъ бир еринде бир сачма тешиги биле ёкъ, — деди.
Биз Нариманнен бир-биримизге бакъып алдыкъ.
# Диктант
Коюмизде орта мектеп олмагъаны ичюн кьомшу койдеки мектепке къатнамагъа меджбур олам.
Анда орта мектеп бар.
Ёл бою эм кетем, эм саям: анда баргъандже — эки километр, кери къайткъандже — эки километр.
Эки кере эки исе дёрт.
Бир афтада йигирми дёрт километр, бир айда — докъсан алты, бир йылда исе бинъден зияде километр.
Бойле этип, Ер курресини де айланып чыкъмакъ мумкюн...
Мени 5-нджи “б” сыныфкъа яздылар.
Сойадымны джедвельге язаяткъанларында чанъ къакъылды, биринджи дерске кечке къалып кирдим.
Сыныфкъа кирип, бар сесимнен: “Селям алейкум!” — дедим.
Сыныфта отургъан балалар ерлеринден атылып турып: “Алейкум селям, директор аркъадаш”!— деп бирдемликнен мени селямладылар.
Дели дегилим, эбет.
Сыныфкъа директор кельмек кереклигини анъладым.
Амма онынъ ерине мен кирдим.
Оджапче сойадымны журналгъа язып, козьлеринен пенджере янындаки ралеге ишмар этти.
Рале башында сап-сары бир къыз отура.
Оджапчем ишарет таячыгъынен шу ерни косьтерип:
— Бу ер бош, — деди.
Балалар кулюштилер.
Дели дегилим, амма олар не ичюн кульгенлерини анъламадым.
Анъламагъа тырышкъанымда сыныфкъа директор кирди.
Тенефюс вакътында сары баш къомшум явашчыкътан менден:
— Адынъ недир?
— деп сорады.
— Руслан!
— деп, джевап бердим мен.
Бирден, не ичюндир, сыныфтаки бутюн балалар кулип башладылар.
Дели олмасам да, бир шей анълап оламадым ве явашчыкътан къомшумдан:
— Я сенинъ адынъ не?
— деп сорадым.
— Руслана...
Анълашылды.
Энди бутюн вакъыт эриштирип юреджеклер...
Яхшы да ады Людмила дегиль.
Тамам Пушкиннинъ “Руслан ве Людмила”сы оладжакъ эдик.
Къомшум бираз утансырагъаныны дуйдым да:
“Я сойадынъ не?” — деп сорадым.
— Каралец...
— Насыл дединъ?
— Тааджипшенип, бир даа сорадым мен.
— Ка-ра-лец...
Не ичюн сорайсынъ я?
— Озюм шай.
Битам Къаралез коюнде догъгъан эди.
Бу кой Багъчасарайнынъ дживарында ерлешкен.
— Керчектен де тааджипли...
— деди о, мен де онынънен разы олгъанымны бильдиререк, башымны салладым.
— Бойле кой олгъанындан хаберим биле ёкъ эди...
Бизде эр кунь алты дерс ола.
Мектеп дегиль де, университет.
Биринджи дерс — украин тили.
Сонъкиси исе — къырымтатар.
Оларнынъ арасында инглиз тили де бар.
Учь тильни бир ерге къарыштырсанъ, не олып чыкъар экен?
Ашыр ашы...
Не ичюндир мен украин тилини къолай менимсейим.
Энди оларнынъ бир йырыны биле огрендим.
“Дивлюсь я на небо, тай думку гадаю”.
Бутюн сыныф “гадаю”, деп йырласа, мен “гъадаю”, деп йырлайым.
Оджапчемиз манъ аэр кеснинъ арасында тек сен догъру йырлайсынъ, деп айта.
Тенефюс вакътында Руслана мени алманен сыйламагъа истеди, амма мен незакетле онынъ алмасыны ред эттим.
Бизимкилерине тек себеп олсун: шу дакъкъасы: “Хайырлы олсун, келин-киев”, деп эриштирмеге башларлар.
Шунынъ ичюн къомшу достане мемлекетнинъ эльчиси киби, пек мукъайт олмакъ кереким.
Джума куню оджапчемиз бизге базарзртеси куню диктант язаджагъымызны айтты.
Мен “диктант” сёзюни эшиткенимнен, ярамадым.
Къурсагъым бурды, къулагъым чынълап башлады.
Ярамай бир адетим бар: насыл эшитсем, ойле де язам.
Мен ичюн юксек копюрден озенге сычрамакъ — диктант язмакътан къолайдыр.
Истер-истемез, козьлерим озь-озьлюгинден юмула.
Омрюмде диктанттан “учьтен” зияде алмагъан эдим.
Базарэртеси куню гъает дикъкъатлы олмакъ ве эшиткеним киби дегиль де, оджапчемиз окъугъаны киби язмакъ ниетинен мектепке ёл алдым.
Отурам, язам.
Апансыздан сол къулагъым чынълады: оджапчемиз базы бир сёзлерни татарджа айтып башлады.
“Кішка лежит на килиме”...
Кішка лежит — бу украиндже, килим — исе татарджа.
Бельки оджапчелеримиз озьара анълашып, умумий диктант яздырмакъ къарарына кельгендирлер...
Козь къыйыгъымдан сары баш къомшума бакътым: о, бир шейге тааджипленмейип, яза бере.
Кене динълейим:
— Весной на баштане посадили гарбузы и кавуны...
Оджапчеме тааджипнен бакъам: украиндже “баштан”, татарджа исе “бостан”.
Украиндже — “гарбуз”, татарджа — “къарпыз”...
Украиндже — “кавун”, татарджа — “къавун”...
Оджапчемиз аз-бучукъ токъталып, гарбуз — къабакъ олгъаныны, кавун исе — къарпыз олгъаныны анълатты.
Амма да шей!
Гарбуз украиндже къабакътыр.
Бир заманларда кимдир къарыштыргъан олса керек.
Я татар, я да украин.
Олардан бир-де-бириси къулакътан зайыф олып, къарыштыргъандыр...
Сонъундан исе ойле де кеткендир.
Айды, ойле де олсун, эписи бир, мени алдатып оламазсынъыз!
Оджапчемиз окъугъаны киби язаджам.
Язамыз...
— Ненька повела внука на майдан...
Бакъ сен!
Эвимиздеки “ненька” егмеген!
Битам аля бу кунь тёшекке яткъызып, озюнинъ энъ севген йырыны, “Айнени”ни йырлай.
Мен энди балалыкътан чыкъкъанымны аля бу кунь анълан оламай.
Айды, “ненька”, я “майдан”?
Бу сёзни насыл язайым — “майданмы” ёкъса “мейданмы”?
Оджапчемиз “майдан” деп окъуй...
Ойле де язайым...
— Гайдамак соскочил с мажары, и поравил кушак, папаху и громко крикнул: “Шановне панове!”
Акъикъатен де, оджапчелеримиз анълашкъангъа ошайлар.
Оларгьа инглиз тили оджасы да къошулса...
Терен кокюс кечирем де оджапчемизге кинаенеп бакъам.
“Гайдамак” татарджа “айдамакъ” олгъаныны билеми экен?
Бир заманда Къырымда намлы айдамакъ яшагъан.
Онынъ ады Алим-айдамакъ эди.
Маджар акъкъында да хаберим бар.
“Маджар” дегени — балабан копчекли арабадыр.
Маджаринагъ огюзлерни екип тобан, пичен ташый эдилер.
“Кушак” — “къушакъ”.
Шановне — шанлы урьметли дегенидир.
Ама “панове” деген сёз бизде ёкъ.
Анам “пан или пропал” деген сёзлерни къайтарып айтмагъа севе ама... язмакъны девам этемиз:
— Казак достал из кисета люльку, тютюн, серники...
Оджапчелеримиз озьара анълашкъанларына энди бир тамам эмин олдым.
Казак — бу къазакъ, Кисет — кисе.
Сірник — серник.
Тютюн — тютюн.
Амма “люлька” деген сёз къайдан келип чыкъкъан?...
Дели дегилим де, бу бала саллагъан люлька дегиль, къазакъ чубугъыдыр...
Диктаны яздым.
Оны оджапчемизге теслим эткен сонъ догъру эвге чапып кеттим.
Битамнынъ этрафында айланып юрем де, оны эр тарафтан дикъкъатнен огренем.
Битам манъа козьлюги устюнден бакъа:
— Руслан, балам,санъа не олды я?
— Манъа бир шей олмады, бита.
Амма сени анълап оламайым...
— Не олды?
— деп тааджиплене битам ве козьлюклерини тюзете.
— Бита, манъа догърусыны айт...
— битам шаша, — Не ичюн манъа Руслан адыны къойдынъ?
— Не ичюн, не ичюн!...
Бу адны бегенгеним ичюн!
— Я бу татар ады дегиль де!
— Не ичюн татар ады олмасын?
Пек де татар ады.
Эм пек зеки адлардан.
Эвель баба-деделеримизге половцы, деп айта эдилер.
Олар русларнен къомшу олып яшагъанлар.
Къадимий заманларда украинлерге рус дей эдилер.
Эгер половец украин къызына эвленсе, биринджи догъгъан огълан баланынъ ады Руслан, деп къоюла эди — рус огълу дегени.
Энди анълашылды.
Битама якъынджа отурам ве ондан фысылдап сорайым:
— Бита, догърусыны айт, бизим несилимизде украинлер бар эдими?
— Бильмейим, балам.
— Не ичюн бильмейсинъ?!
— ачувланам мен.
— Айса, не ичюн оларнынъ тилинде о къадар чокъ бизим сёзлеримиз бар?
Не ичюн меним сары баш къомшумнынъ ады менимкиси киби — Руслана?
Я онынъ сойады насыл, билесинъми?
Сенинъ коюнънинъ ады киби — Каралез!
Битама озюмнинъ украин тилинде язгъан биринджи диктантымны къайтарып айтам.
Шашкъанындан битамнынъ козьлюклери бурну уджуна тюшип къалды.
— Атта “нени” сёзю биле бар!
— деп къошам мен, ве битам, бир тамам шашкъанындан козьлюклерини ерге тюшюре.
— Къана, балам, Наджие аланъ кельсин де, ондан сорап бакъармыз.
О, тарих оджасы, бильмек керектир.
Наджие алам — битамнынъ энъ кучюк къызы.
О, Акъмесджиттеяшай ве анда чалыша.
Бизге базар кунюнден эвель келип оламайджакъ...
Эртеси куню мектепке кеткенде, Руслананынъ артындан еттим ве онъа китапнен толу олгъан чантасыны алып кетмеге ярдым эттим.
Энди онъа башкъаджа мунасебетте олмакъ кереким.
Я барып да, о меним энъ якъын союм олып чыкъса?
Эм догърусыны айтсам, мен оны бегенем.
Кунеште бурнундаки сепкиллери алтын пуллар киби парылдайлар...
Эриштирсе — эриштирсинлер.
Амма насыл яхшы янъгъырай: Руслан ве Руслана...
Диктант ичюн “беш” алдым.
Бу омрюмде биринджи бешимдир...
Диктант ичюн, эбет.
# Эрылгъан тюслю гуллер къыраллыгъында
Заман заман экенде, бир шахзаде яшагъан экен.
Шахзаденинъ озь къыраллыгъы бар экен, амма онынъ къыраллыгъы пек кичкене: олгъаны оладжагъы энине юз ве боюна юз адым экен.
Къыраллыкънынъ янындан кенъ ёл кече, ве афтада бир кере бу ёлда къомшу къыралнынъ къызы кезине экен.
Къыралнынъ къызы пек дюльбер олгъан.
Онынъ сачлары алтын тюсте, козьлери эрылгъан ренкинде, янакълары оймалы, аякълары тюзгюн, узун.
Эр кереси кезинмеге чыкъкъанда усьтюне янъы антер, аякъларына янъы аякъкъапчыкълар, башына дюльбер шляпа кийип чыкъа: я, о, акъикъий къыралнынъ акъикъий къызы да!
Къыралнынъ къызы сокъакъта пейда олгъанда шахзаде онынъ къаршысына чыкъа, башыны эге: “Мераба, къыраличем!” — дей.
Къыз токътала, тизчиклерини енгильден буке, башыны эге, ве:
“Я, мераба, шахзаде!”— дей.
Шай дер экен, онынъ эрылгъан тюслю козьлери инджилерге бенъзеген йылдызчыкълар киби парылдап алалар.
% Бир кереси бойле корюшювлерден сонъ шахзаде озюнде нелердир дуйып башлады: башта тынчлыгъы бозулды, сонъра юкъусы къачты, ве кель-келелим, иштиасы да гъайып олды.
Бир кунь саба агъыр юкъудан уянгъан сонъ, ильк эвеля нелер япмакъ кереклигини хатырламагьа тырышты — башта не япмалы — ювунмалымы я да тишлерни темизлемелими?
Акъылына тюшюреджек олды — лякин шай да хатырлап оламады...
Шахзаде агъыр хасталыкъкъа огърадым, деп белледи, экимге мураджаат этмек керек деп тюшюнди.
Лякин яш къыраличе ёлда янъы антеринен, буллюр аякъкъапчыкъларынен корюнгенинен шахзаде меселени анълады: о, ашыкъ олгъан.
Сачларынынъ сонъки телинедже севда олгъан!
Шахзаде ёлгъа чапып чыкъа, яш къыраличенииъ огюнде тизлерини буке ве къалтырагъан сесинен:
“Къыйметли къыраличем!
Мен сизге ашыкъ олдым, ялварам севгимни ред этменъиз, меним олунъыз!” — дей.
Яш къыраличе бунъа тааджипленмей.
Онъа къолуны, къальбини ве озь къыраллыгъыны биле къошуп, бойле теклифлер япкъанлар чокъ эди.
Лякин о, шахзадени пек бегене.
Шахзаде незакетли ве муляйим эди.
Энъ эсасы башкъа шахзаделерге бенъзеп къаба дегиль эди.
Шунда о, онъа шойле джевап къайтара:
“Къыйметли шахзаде!
Мен сизни пек бегенем.
Лякин мен сизииъ рефикъанъыз олалмайым.
Сизинъ къыраллыкъта ватандашлыкъ деген шей ёкъ.”
— Ватандашлыкъ?
— деп тааджиплеие шахзаде.
— Я, бу недир?
— Тюневин къыраллыгъымызнынъ мунаджими манъа шойле деди: къызым, санъа ватандашлыгъы олмагъан бир шахзаде юрегини теклиф этеджек, деп айтты.
Сиз бугунь биринджи олып, манъа къальбинъизни ачтынъыз.
Демек, ватандашлыгъы олмагъан шахзаде сиз экенсинъиз даа.
Шахзаде терен тюшюнджелерге дала.
“Бу не экен?
Менде, меним къыраллыгъымда олмагъан шей недир экени?"
Яш къыраличе онъа ярдымгъа кельди:
— “Къыйметли шахзаде, — деди о, — бизим къыраллыгъымызнынъ китапханесинде Къанунлар Китабы бар, бойле анълашьшмагъан бутюн сёзлерге джевагшарны анда тапмакъ мумкюн.
Мен бу сёзни тапарым ве сизге онынъ сырыны ачарым”.
Завалы шахзаде!
Танъ атар-атмаз энди ёл четинде, яш къыраличени беклеп тура.
Бир кунь беклей, эки кунь беклей, учь кунь кече — кимсе корюнмей.
Яш къыраличе къыраллар незакетлигини бозмаз, деп тюшюне.
Айса, о, яш къыраличе де!
Эр даим олгъаны киби, ёлда яш къыраличе корюнди.
О, шахзадени корип, пек къуванды.
“Къыйметли шахзаде, мен шу тылсымлы сёзнинъ манасыны таптым.
Бу сёз еди шейни анълата.
Едисини де акълымда тутып оламадым, лякин биринджиси акълымда къалды.
О Эв, Мескен, Сарай деген сёзлерден ибарет,” — дей.
Шахзаде бир дакъкъа биле тыныш алмадан, танъ аткъанда тура, акъшам козь къараргъандже чалыша.
Керчек, онъа ярдым эткенлер де бар эди: кичкенечик гномлар эм меслеатларынен, эм амелий ярдым эттилер.
Лякин энъ агъыр ишни озю беджерди.
Къургъан сарайы пек буюк олмаса да, пек дюльбер олып чыкъты.
Сарайнынъ дамына дирек ерлештирди, дирекнинъ уджуна пекитильген йылдыз эрылгъан тюслю нурларыны сепип, этрафны айдынлата эди.
Сарайнынъ огюнде тереклер отуртты, мейва тереклеринден багъча япты, бостан ичюн ер ачты.
Бу — экинджи шарт эди.
Лякин учюнджи шарт... учюнджи ерде денъиз тура.
Ве, шунда шахзадени къоркъу сарды, яш къыраличе манъа бир заман къоджагъа чыкъмаз, деп янды-яныкълады.
Шахзаде денъиз не олгъаныны биле, къоджаман мас-мавы денъизни озь козьлеринен корьген эди.
Денъизнинъ не уджу, не буджагьы бар эди.
Лякин ичинъде акъикъий севги юва къургъан олса, эр анги вазиеттен чыкъмакъ мумкюн.
Ве шахзаде бунынъ чаресини тапты.
Сарайнынъ огюнде терен тыйнакъ къазды.
Ве, тыйнакъ буллюр киби чокъракъ сувларына толар-толмаз къар киби беяз эки акъкъу сув устюнде пейда олдылар!
Эльбет, булар мераметли перилернинъ япкъан иши.
Айса!
Перилер акъикъий севги не олгъаныны пек яхшы билелер.
Яш кьыраличенинъ къуванч ве айрети сынъырсыз эди.
Шахзадени бойнуна сарылып опьмеге азыр эди.
Лякин къыраллар незакетини акълына тюшюргенинен, мерамындан вазгечти.
Я, о акъикъий къыралнынъ акъикъий къызы да!
Дёртюнджи шартта косьтерильгени киби, къыраллыкънынъ сынъырлары олмакъ керек.
Къале дивары биревлернинъ малына козь акъайткъан базы бир къомшуларгъа эр шейнинъ сынъыры олгъаныны косьтермек керек эди.
Шахзаде оны дёрт бир тарафтан сарып аладжакъ таш диварны тасавур этти ве тап кейфи бозулды.
Я, бу терен къую ичинде отурып, дёрт орьме дивардан гъайры ич бир шей корьмемек демек де!
Шахзаде къыраллыгъыны къоралап алмагъа, гуллерден олгъан джанлы къоранен сарып алмагъа къарар берди.
Тамам еди кунь дегенде къыраллыкъ гурь, ешиль къоранен сарып алынды.
Къыраллыкъкъа кириледжек ерде чешит ренкли гуллернен сарылгъан юксек кемер къапы къойды.
Узакътан бакъсанъ, еди ренкли кок къушагъыны анъдыра.
Яш къыраличе шахзаденинъ зийреклиги ве эмексеверлигине айретлене эди.
О, къыраллыкънынъ ичерики маиетини ифаде эткен бешинджи шарт — тугъра акъкъында айткъанда, шахзаде сёз онынъ юреги акъкъында кеткенини бир кереден анълады.
Я шахзадеде насыл юрек бар?
Эльбет де, юреги балабан эрылгъан тюслю гульге ошай!
Яш къыраличе кемер къапыны яраштырып тургъан тугъраны корьгенинен, шахзаде бутюн варлыгъынен ашыкъ олгъаныны анълады.
Лякин незакет деген шей бар, ве о, акъыллы Къанунлар Китабында айтылгъан шартларнынъ эписи сонъунадже эда этильмесинде шахзадеге ярдым этмек керек.
Китапта алтынджы мадде оларакъ: “Сакъчылар, Орду, Имаеджи” деп язылгъан.
Я, шахзаде къыраллыгъынынъ екяне сакини озю олгъанда орду онъа къайдан кельсин!
Имаеджи десенъ, бу башкъа шей.
О, имаеджи ола биле.
Шахзаде онъа мирас къалап эски силяларны хатырлады, оларны барып тапты, темизлеп, йылтыратты.
Керчек, къалкъан ве къылычы къайдадыр къалгъан.
Лякин бунынъ да чареси тапылды: къалкъанны балабан алтын тюслю къабакътан, къылычыны таякътан ясады.
Башындан аягъынадже силяланып, шахзаде къыраллыгъынынъ бекчилигинде турар экеп, ёлда яш къыраличе корюнди.
% Шахзаде къалкъаны ве къылычы неден ясалгъаныны яш къыраличе дуяр, деп пек къоркъты, лякин яш къыраличе бунъа эмиет бермеди.
Шахзаденинъ козьлерине тикилип бакъты ве муджизели тебессюм онынъ яначыкъларына келип къонды.
Яш къыраличе Къанунлар Китабында единджи маддеде нелер язылгъаныны хатырлайджакъ олды, лякин эппейи вакъыт чекишти.
Ерде яткъан пляки ташкъа сюрюнгенинен хатырлады:
"Шахзаде, акълыма тюшти!
— деп къуванчнен къычырды о, ве онъа тёгерек пляки ташпы узатты.
— Бу муурь!
Буюк Къырал Муури!
Муурьнинъ ортасында тугъра, четлеринде исе... четлеринде исе язы олмалы.
Лякин насыл язы...”
Яш къыраличе шай да хатырлап оламады.
Я о, акъикъий яш къыраличе де!
Шахзаде кенди муури насыл олмакъ кереклигиии озю де анълады.
Шахзаде озюне муурь ойды, ортасына эрылгъан тюслю гуль ерлештирди, четлерине исе олгъаны-оладжагъы учь сёз — “Буюк Къырал Муури” деген сёзлерни язды.
Арадан даа еди кунь кечкен сонъ той олды!
Тойгъа узакъ ве якъын къомшуларынынъ эписи давет этильди.
Перилер, гномлар, яш къыраличеге юреклерини теклиф эткен джеми шахзаделер давет этильдилер.
Тойгъа шахзаденинъ энъ яхшы досту — Адждерха да кельди.
Эки яшны биринджи олып хайырлады ве куньджи къомшуларгъа бакъып, ким де-ким шахзаде ве къыраличенинъ тынч аятларына ве бахт-сеадетлерине къол котерсе шахсен меним иле, яни Адждерха иле иш кореджек, деди.
Шахзаде къыраличесине янъы тадж эдие этти.
Ёлда къыраличени ким де расткетирсе, онынъ къаршысында Эрылгъан тюслю Гуллер Къыраллыгъынынъ бикеси тургъаныны бильсин, деп таджнынъ энъ корюнген ерине озь тугърасыны пекитти.
# Эсирликтен къачув
Бу вакъиа бинъ докъуз юз къыркъ эки сенесининъ бааринде Акъмесджитте олып кечкен эки...
О кунь гитлерджилер эски мейва-себзе анбарынынъ йыкъынтыларына бир сюрю эсир къызыл аскерни айдап кетирдилер.
Бизлер, къомшу сокъакълардан чапып кельген балалар, эгер автоматлы ве ханджерли конвоирлер олмаса эди, эсирлерден озюмизнинъ тувгъанларымыз, сой-сопларымыз акъкъында сораштырып башлайджакъ эдик.
Конвоирлер дивар янында экишер-экишер ерлештилер.
Олардан бириси багъыргъан сонъ, эсирлер курексиз, бир шейсиз бина йыкъынтыларыны темизлеп башладылар.
Патлавдан сонъ терен магъазлар ичинде консервалар къалгъан олса керек, деп хабер эте эди балалар бири-биринен фысылдашып...
Биз ичюн о вакъытта аш меселеси — эсас тюшюндже эди.
Агъыр, ачлыкъ вакъты эди.
Мен о вакъытта он яшта эдим ве озюмни мустакъиль сайып, анама ярдым этмекни боюн-борджум деп биле эдим.
Анам эки куньден берли эвде ёкъ эди.
О, мааллемизнинъ башкъа къадынларынен берабер узакъ бир койге бабамдан къалгъан шейлерни отьмекке денъиштиририм деген умютнен кеткен эди.
Конвоирлер эсирлерни алып кетмегендже биз бу ерде отурдыкъ.
Олар башкъа сокъакъкъа бурулгъанынен, биз консерваларны озюмиз къазып чыкъарырмыз, деген умютнен йыкъынтыларгъа чаптыкъ.
Ашаладжакъ киби бир шей тапмасакъ да, къырылгъан тола обасы тюбюнден бир десте багълы китап таптыкъ.
Гъаниметни озь арамызда адалетли пайлаштыкъ: манъа къалын ешиль къаплы ве узун серлевалы “Мустемлеке ве таби мемлекетлернинъ тарихы” китабы тийди.
Экинджи куню мен эвде къалдым.
Акъшамдан къалгъан мысырбогъдай питеси парчасыны ашадым да, сонъ пенджере кенарына отурып, китапнынъ расткельген саифесини ачтым.
Бу баб Абиссиния акъкъында.
Бу мемлекетнипъ халкъы озь падишасы — негус Фёдорнынъ ёлбашчылыгъы алтында итальян мустемлекеджилерине къаршы насыл курешкенлери акъкъында эди...
Мен насылдыр бир атышларны эшиттим, лякин оларгъа къулакъ асмадым — манъа Абиссиния партизанлары уджюмге кечкен душмангъа къаршы аткъанлары киби эшитиле эди.
Атышмалар янымда олгъаныны мен азбаргъа бир эсир къызыл аскер чапып киргенде анъладым.
О, пек азгъын эди, сакъалы оськен, гимнастёркасы йыртылып, чул-чубур олгъан, ачылгъан омузы ал-реван къан.
Къызыл аскер башта арангъа тараф чапты, лякин чешме янында бош чапчакъны корип, чапып келип оны устюне авдарды.
Эр шей ойле тез олып кечти ки, мен китабымны биле орьтип етиштирамадым.
Бир дакъкъадан сонъ азбаргъа конвоирлер чапып кирдилер.
Мында къопкъан шаматаны эшитип, кошедеки квартирада яшагъан радист немселер чапып чыкътылар.
Олар энди он куньден берли бизим азбарымызда яшай эдилер.
Конвоирлер бири-бирининъ сёзюни болип,
Оларгъа эсир къачкъаныны анълатып башладылар.
Лякин радистлер оны корьмегенлерини айттылар.
Конвоирлер шу дакъкъасы азбардан чыкъып кеттилер.
Мен немсе радистлер озь квартираларына къайткъандже бекледим, сонъ бир къопкъа алып чешме янына бардым.
Чешмени ачтым да, четке бакъып: “Къаранлыкъ тюшкендже отурынъыз, азбарда немселер яшайлар.
Къаранлыкъ тюшкендже отурынъыз...” деп текрарладым.
“Не япмалы?
Достларыма къызыл аскер акъкъында барып айтайыммы экен?
Я барып да мен кеткен арада бирде-бириси бу чапчакъны еринден къыбырдатаджакъ олса?...
Ёкъ, отурып беклемек керек.
Анам кельсе не де яхшы олур эди!”
Араба къапы артындан келеяткъан машинанынъ гурюльтиси эшитильди.
О, сигнал берди ве азбаргъа кочюджи радиостанция келип кирди.
Машина чешме янында токътады.
Онынъ ачылгъан къапысындан учь немсе чыкъты.
Олар чешмеден сув ичкен сонъ, аппаратураларны тюшюрип башладылар.
Акъшам къаранлыгъына къадар олар озь ящиклеринен огъраштылар.
Мен такъатым еткени къадар оларгъа ярдым эттим, тек чапчакъкъа тиймегейдилер...
Акъшамлыкъ ашны олар бу ерде, фенер якъып ашадылар.
Машынанынъ айдавджысы — чал, ёргъун юзьлю, азнавур киби бир адам балабан берчли къолларынен бир тилим домуз ягъы кесип, эки отьмек парчасы арасына къойды да “битте” ден, манъа узатты.
Мен отьмекни алып, миннетдарлыкънен башымны саллап четке чекильдим.
Лезетли къокъугъан бутербродны агъызыма кетирдим дегенде, акъылыма бирден къызыл аскер тюшти.
Я о ач да!..
Эвде мен фляжканы къыдырып таптым, эбет, бабам багъышлагъан анавы аскер фляжкасыны...
Бу, былтыр, оларнынъ къысымы Акъяргъа чекильгенде олгъан эди.
Бабам бир дакъкъагъа эвге чапып кирип, бизлернен сагълыкълашты, манъа исе фляжканы узатып: “Сакъла да, мени унутма”, — деди.
Радистлер ашап тойгъан сонъ дудакъ гармоны чалдылар, багъырып йырладылар.
Мен явашчыкътан гизленип чапчакъ янына кельдим, оны азчыкъ омузымнен котердим де, къызыл аскерге бир бурум узаттым.
Радистлер тек экинджи куню радиоаппаратуранынъ тамирини битирдилер ве оны машинагъа юклеп, ёлгъа азырланып башладылар.
Шофер кабинагъа минип, двигательни кочюрди ве, машинаны арт-артына бермезден эвель, онъа кедер эткен чапчакъкъа бир козь ташлады.
О истемей-истемей кабинадан чыкъып чапчакъ янына келип, оны тепип авдарды.
Ер устюнде, башыны тизлери арасына къойып, къызыл аскер отура эди.
О ольген.
Аякълары янында бир бурум тура эди.
Шофер мукъайт олып чызмасынен бурумны тепти.
Бурум ачылды ве онынъ ичинден чыкъкъан фляжканы ве бутербродны — эки парча отьмекнен бир тилим домуз ягъыны корьди...
# Йылбаш къары
Эр кунь саба уянгъанымнен башта пенджереге бакъам — къар ягъгъанмы экен?
Куньлер бири-бири артындан кече.
Йылбаш да эп якъынлаша, къар исе ягъмай.
Азачыкъ ягъа ве ирип бите.
Биз битамнен энди наратны да азырладыкъ, нарат оюнчакъларыны да къутулардан чыкъардыкъ.
Къар исе эп ягъмай.
Отурып, пенджереге бакъам да, тюшюнем — къар не ичюн ягъмай экен?
Биз Къырымгъа кочькен йылы о къадар чокъ къар бар эди.
Къар фуртунасы да олды, аязлар да олды.
Бабам мени чанагъа отуртып кездирди.
Бу йыл исе...
Такъвимнинъ япракълары да бите, къар исе эп ягъмай.
Къар да ягъмай, сувукълар да олмай.
Бунда кимнинъ къабааты бар экен?
Бельки кимдир Аяз деденинъ джаныны агъырткъандыр.
A-а, анъладым.
Буны битам япты!
Насыл олды да, эвельден бунъа акъылым етмеди?!
Бу битамнынъ къабааты.
Биз Къырымгъа кочип кельгенде, бабам эвимизни даа къурып битирмеген эди, мувакъкъат эвчикте яшадыкъ.
Тышарыда сувукъ олса да, электрик оджагъымыз бар эди.
Якъкъанынънен эвнинъ ичи деръал къыза.
Оджакънынъ ичи комюрге бенъзеп алевленип янгъанындан, оданынъ ичи сыджакъ ола, атта йырламагъа истейсинъ.
Амма электрикни сёндюрселер, оджакъ да янмай, оданынъ ичи де сувуй.
Битам мени ёргъангъа сарып, креслонынъ ичине отурта.
Мум киби ёргъангъа сарылып отурам, тек козьлеримни, пуву киби, анда-мында айландырып бакъам.
Бойле вакъытта джаным сыкъыла, тарсыкъып башлайым...
Битам къабаатлы олгъаныны насыл анълагъанымны билесинъизми?
Шу йылы, къатты сувукъ олгъанда, атта къопкъалардаки сув бузлап къалгъанда, электрик ярыгъы да эр кунь сёндюрильгенде, мен къатты сувукълангъан эдим.
Битам да джигерлерим сувукъланмасын деп къоркъкъан.
Шашам, джигерлерим ичимде олса, озюм де шубагъа, ёргъангъа сарылып отурсам, олар насыл этип сувукъланаджакъ?...
Башта битам электрик ярыгъыны сёндюрген адамларны, сонъ одуннен комюрни эвельден алып азырламагъан бабамны, сонъ къышны сёгди.
Эм ойле сёгди ки, атта сокъакъта биле эшитильди.
“Къар чувалынъ тешильгейди!
Сувукътан янакъларынъ патласын!
Анда, озюнънинъ Шималинъде, буз къырына япышып, бизге ёлны унуткъайдынъ!...”
О даа чокъ чешит лянетлер айтты, эписи акъылымда биле къалмады.
Къышнынъ адреси менде олса, онъа мектюп ёллар эдим.
Эбет, шимди мектюп ёлламакъ паалыгъа тюше.
Битам Ташкентке мектюп ёлламакъ ичюн озюнинъ яры пенсиясыны масраф эте.
Ачувлана, энди эр бир ёллангъан мектюп алтьндыр, деп айта...
Бу Эмине алама ёллангъан мектюплер олса керек.
Биз ондан энди дёрт мектюп алдыкъ, амма бириси алтынгъа чевирильмеди.
Битам бу мектюплерни окъугъан сайын агълай.
Тюневин телевизордан “Къар къыраличе” деген мультикни косьтерген эдилер.
Энди Къар къыраличесине мураджаат этмек кереклигини анъладым!
Эм мектюпнен дегиль, мектюп онъа барып етмесине вакъыт чокъ керек.
Онъа озюм бармакъ кереким.
Башта пусла тапып азырладым.
Эгер догъру “N ” арифини косьтерген акърепнинъ ёлундан кетип, бир якъкъа бурулмасанъ, тамам Шималий къутупкъа барып тюшмек мумкюн.
Яныма конфет, печенье, термос ичинде къайнакъ сув алдым, сыджакъча кийиндим ве битам тюкянгъа кеткен арада ёлгъа чыкътым.
Къырымда догъру Шимальге алып баргъан асфальт ёлу олмагъаны чокъ языкъ.
Диварлардан, арыкълардан атлап кечмеге, чытырманлыкълардан тырмашмагъа керек олды.
Пек болдургъанымдан азачыкъ отурып раатланмагъа истедим.
Ёлнынъ четинде эски бир аран тура, онынъ баджалары да бар.
Баджаларны тутып бакъсам, сыджакълар.
Оларнынъ бириси янында отурып, козьлеримни юмдым...
Козьлеримни юмгъанымнен насылдыр къобагъа тюштим.
Бу къобада исе джын яшай экен.
О, устюме атеш уфюрип, дешетли ырылдап башлады.
Амма мен ондан ич де къоркъмадым.
Керосинни чокъ масраф этмемесини, оны шимди базардан биле сатын алмакъ къыйын олгъаныны айттым...
— Мен санъа учь тапмаджа айтайым, — деди джын озюнинъ къаба сесинен, — Эгер джевабыны догъру айтмасанъ, керосинимни аджымайып, сени якъарым!
— Яхшы!
— разы олдым мен, — айт тапмаджаларынъны!
— Шимди дюньяда энъ паалы шей недир?
— Энъ паалы дейсинъми?
Балалар багьчасындаки ер!
Анам къыз къардашымны балалар багъчасына ерелештирмеге истесе, ондан о къадар чокъ пара талап эттилер ки, шашкъанындан бир афта къадар тутулып-тутулып лаф этти.
Эгер инанмасанъ, — дедим мен джынгъа, — балаларынъны бизим балалар багьчасына ерлештирип корь...
— Энди экинджи тапмаджамны динъле!
— деди джын.
— Шимди дюньяда энъ татлы шей недир?
— Эбет, чемшеден акъкъан сув!
Бизим яшагъан къасабамызда энди бир йылдан зияде къурналардан бир тамчы сув акъмай.
Сувны машина ташый.
Эгер сен бир керечик шу цистернанынъ сувуны ичип бакъсанъ, дюньяда къурнадан акъкъан сувдан да татлы шей олмагъаныны анъларсынъ, — дедим мен джынгъа.
Джын озюнинъ чуллы башыны саллады да, манъа сонъки тапмаджасыны айтты:
— Шимди дюньяда энъ къыйметли шей недир?
— Энъ къыйметли шей, эбет, электрик энергиясыдыр.
Мен онъа электрик энергиясы олмаса, ярыкъ да, сыджакъ да олмагъаныны, телевизор чалышмагъаныны, троллейбуслар токътап къалгъаныны анълатмагъа меджбур олдым.
Бу джын озь къобасындан тышкъа чыкъмагъаныны, шунынъ ичюн де бир шейден хабери олмагъаныны бирден анъладым...
Джын агъыр-агъыр кокюс кечирип, явашчыкътан шойле деди:
— Сенинъ учь истегинъни эда этмеге азырым...
Джын шу дакъкъасы мени Къар къыраличесининъ сарайына алып барды.
Мен Къыраличеге эр шейни анълаттым, битам ичюн ве онынъ джаныны агъырткъан эр кес ичюн афу сорадым.
Къыраличе кульди ве Аяз Дедени чагъырды, Къырым ичюн де чокъча къар ве аяз айырмакъны эмир этти.
О, ельни де къошаджакъ олды, амма мен ниетини анълап, ель озюмизде де етерлик олгъаны акъкъында айттым.
Къар къыраличесине миннетдарлыгъымны бильдирип, джыннен кене къобагъа къайттыкъ.
Джын мени ерге тюшюргенинен янагъына япышты.
— Я санъа не олды?
— деп сорадым мен.
— Сувукътан тишлерим агъырып башлады, — шикяетленди джын.
— Тишлеринъни эр даим темизлейсинъми?
— Уфакъ олгъанымда темизлей эдим...
— Я бу не вакъыт олгъан шей?
— Эки бинъ йыл эвельси.
— Тишлеринъ шунынъ ичюн де агъыралар.
Оларны эр кунь темизлемек керек, ве йылда ич олмадым бир кере къобадан темиз авагъа чыкъмакъ керек.
Бу санъа ярдым этер.
— Бу сенинъ учюнджи истегинъми?
— деп сорады джын.
— Айды, бу меним учюнджи истегим олсун.
— Сагъ ол!...
— деди явашчыкътан джын.
— Сен пек мераметли бала экенсинъ.
Мен гъурурнен башымны котердим ве, насылдыр бир къатты шейге урулып, козюмни ачтым.
Арандан тазе авагъа чыкъсам, не корейим — атеште патлагъан мысырбогъдайгъа ошап, япалакъ-япалакъ къар ягъа.
Керчектен де къар ягъа!..
# Кемане, Даре ве Къавал
Кемане сокъакъ бою кете эди.
Аркъасында богъчасы, богъчасынынъ ичинде исе онынъ бутюн йырлары.
Чокъмы кете, азмы кете — болдура, ёл кенарындаки ташчыкъ устюне отурып, тюшюнджеге дала.
Онынъ бутюн дюньяда бир досту биле олмагъанына, богъчадаки йырларынынъ да эписи бири-биринден аджыныкълы олгъанына окюнип, окюр-окюр агълай.
Агълап тойгъан сонъ, кене ёлуны девам эте.
Кемане кете-кете баягъы ёл кече.
Бирден къулагъына бир гурюльти эшитиле.
Башыны котерип бакъса, байырдан ашагъы Даре тыгъырып тюше.
Озю де ойле бир гурюльтинен келе ки, дерсинъ огюз сюрюси чапа.
Даре Кеманени корип токътай:
— Селям алейкум, Кемане.
Огъурлар олсун, къайда кетесинъ я?
— Козьлерим бакъкъан тарафкъа, — деп джеваплана Кемане.
— Мен де о якъкъа кетем.
Айды, берабер кетейик.
Бири-биримизге аякъдаш олурмыз.
Кетелер.
Даре, онынъ пешинден Кемане.
Узакътан аджыныкълы бир ава эшитиле.
Якъынджа келип бакъсалар — чалы тюбюнде Къавал отура ве яваштан инълей.
Экиси де бир кереден:
— Селям алейкум, Къавал бей!
Не олды я?
Пек эфкярлы йырлайсыз?
— Къуванмагъа шей ёкъ, — дей Къавал.
— Къашкъырлар бутюн къой сюрюсини богъып, чобанларны да таладылар.
Оларны аджыйым.
— Юр бизнен, бири-биримизге аркъадаш олурмыз, — деп теклиф эте Даре.
Энди учевлешип кетелер.
Къаранлыкъ тюшкенде бир дагънынъ янына барып чыкъалар.
Атеш якъып къызыналар, раатланалар.
Азачыкъ озьлерине кельген сонъ, къана, берабер йырлап бакъайыкъ, дейлер..
Кемане яваштан чалып башлай, онынъ артындан Даре истер-истемез домпулдай, Къавал да инълей-инълей оларгъа зиль тута.
Бу агъыр ве аджыныкълы нагъмеден бутюн дагъны къаарь-къасевет сарып ала, атеш де сёне, чегерткилер де сусалар, атта коктеки йьлдызлар биле сёне...
Сабасына достлар кете-кете бир койге барып чыкъалар.
Бу койнинъ сакинлери бол берекет алгъан, анбарларны толдурып, энди Алтын Кузьнинъ догъгъан куню — Дервизагъа азырлана экенлер.
Этраф койлерден мусафирлер чагъыргъанлар, софралар донаткъанлар.
Эр кес ашай, иче.
Лякин недир етишмей, не етишмегенини койлюлернинъ озьлери де анълап оламайлар...
Иште, бу арада Кемане, Даре ве Къавал пейда олалар.
Оларны корип:
“Бизге етишмегени бу экен.
Чалгъысыз байрам байрам олурмы?” — дейлер койлюлер.
Достларны тёреге кечирелер.
Ашаталар, ичирелер.
Мусафир эткен сонъ, шенъ бир ава чалмакъны риджа этелер.
Авагъа джошып эр кес оюнгъа тюше.
Адамлар сабагъадже ойнап йырлайлар.
Сонъра эвлерине, озь койлерине къайталар.
Шенъ чалгъыджылар: Кемане, Даре ве Къавал акъкъында эйи хабер бутюн алемге даркъай.
О йылы кузь узун ве сыджакъ ола.
Эр бир койде байрам, той-джыйын отькериле.
Чалгъыджы достларнынъ къаарь-къасеветке вакъытлары къалмай.
Эвинъде бутюн керегинъ олса, эр кес сагъ-селямет олса, анбарлар толу олса, айванлар токъ, бакъылгъан олса адамлар да джумерт ве мусафирчен олалар.
Эр бир койде, койлюлер чалгъыджыларны озгъарыр экенлер, багъышлагъан къуванчлары, эмеклери ичюн хатырларыны пек хош эткенлер.
Достлар, къазангъанларыны топлап топракъ алалар, эв къуралар, багъ етиштирелер.
Бу буюк дюльбер эвнинъ янындан кечкенлер: “Бу Кемане, Даре ве Къавалнынъ эви”,— дейлер.
Куньлернинъ биринде достларны буюк ве зенгин тойгъа чагъыралар.
Той гедже-куньдюз бир афта девам эте.
Кемане келин ве онынъ джариелери ичюн шенъ йырлай.
Къавал киев ве онынъ достларыны шенълендире.
Даре исе — ортагъа кучь сынашмакъ ичюн чыкъкъан пельванларгъа зиль тута.
Бир афта девам эткен той да бите.
Киевнинъ бабасы чалгъыджыларны разы этип, оларгъа алтын бере.
Толу бир даре алтын.
Достлар пек хошнут олып эвлерине къайталар.
Кельген сонъ алтынларны пайлаштырмакъ къарарына келелер.
Алтынларны къонанынъ устюне обалап, этрафына отуралар.
Эр бири обадан бирер алтын алып, озь янына топлап башлай.
Алтынларны учь къысымгъа болелер, лякин ортада бир алтын капик къала...
Достлар къона устюнде къалгъан алтынгъа бакъып, не япаджакъларыны бильмейлер.
Бир алтынны учьке насыл боледжеклерине чаре тапмай, шашмалап къалалар.
— Аранъызда энъ сесли, энъ итибарлы меним, — дей Даре.
— Демек, алтынны мен алмакъ керегим.
— Ёкъ, — дей Кемане.
— Къальблерни сызлаткъан, энъ назик сес кимнинъки?
Меним сесим.
Демек алтын меним оладжакъ.
— Бакъ сен бу къопай чораларгъа!
— секирип тура Къавал.
— Киев ве онынъ достларыны ким шенълендирген эди?
Мен.
Алтын да меним олмакъ керек.
Достлар чокъ вакъыткъадже тартышып, давалашалар.
Амма бир къараргъа келип оламайлар.
Тюшюне-тюшюне, шу алтын капикни багъчагъа тереклернинъ тюбюне комип, барып адамлардан акъыл танышмакъ къарырына келелер.
Олардан анги бириси бу алтынгъа ляйыкъ олгъаныны адамлар айтсынлар.
Озь байлыгъыны ташлап кетмеге бириси де истемей.
Эр бири озь алтынларыны алып ёлгъа чыкъа.
% Олар гедженинъ дер маалинде атеш этрафында отургъан адамлар расткелелер.
Бу — зияфет башында отургъан айдутлар экен.
Чалгъыджыларны корип пек къуваналар.
Оларны ортагъа алып, чалынъыз дейлер.
Чалгъыджылар исе индемей туралар.
“Сиз бизни кейфлендирмеге истемейсинъизми!”, — деп ачувлана айдутларнынъ башы.
Кемане оларгъа бойле джевап бере:
— Сайгъылы айдут азретлери!
Биз гонълюнъизни хош этермиз , амма башта сиз давамызны чезмек керексинъиз: бизим анги биримиз энъ эсас, анги биримиз энъ итибарлы?
Демек алтын да онынъки олмалы.
— Бу даваны чезмеден эвель, биз бу алтын насыл олгъаныны корьмек керекмиз...
Айдутларнынъ башы шейтан киби айнеджи экен.
Даванынъ къокъусыны бир кереден анълай...
Кемане озь алтынлары сарылгъан богъчаны ача.
Атешнинъ ярыгъында алтынлар гуя коктеки йылдызлар киби парылдайлар.
Айдутлар алтынларны корип Кеманенинъ устюпе атылалар.
Онынъ теллерини къопаралар, къулакъларыны сындыралар, багърыны эзелер.
Алтынлар ичюн ойле котек чыкъаралар ки, достлар зорнен къачып къуртулалар.
Учюнинъ де кейфи ёкъ, кетелер.
Баягъы кеткен сонъ яйляда йылкъыджыларны расткетирелер.
Адамларнынъ башлары эгик, кейфлери ёкъ, отуралар.
Сатмагъа айдагъан ат сюрюси къашкъырлардан къоркъып, озюни яргъа аткъан.
Йылкъыджылар энди атларнынъ шорбаджыларына насыл джевап береджеклерини тюшюнип, гъам-къасевет ичинде отуралар.
Олар чалгъыджыларнен селямлашып, ал-хатыр сорагъан сонъ, бир ава сымарлайлар, амма чалгъыджылар индемей туралар.
Йылкьыджыларнынъ энъ уйкени: “Сиз бизни урьмет этип, къасеветимизни савуштырмакъ истемейсинъизми? дей.
Къавал онъа бойле джевап бере:
— Сайгъылы йылкъыджы, эфендилер!
Биз мытлакъа чалармыз, амма сиз башта бизим давамызны чезмек керексинъиз: анги биримиз баш, анги биримиз алтынгъа ляйыкъмыз?...
— Къана о алтын?, — сорай бир йылкъыджы.
— Бельки онынъ ичюн дава котермекнинъ аджети ёкътырдыр?
Бу акъаретли сёзлерни эшиткен Къавал даяналмай.
Торбасыны чезип, йылкъыджынынъ огюне озь байлыгъыны сепе.
Йылкъыджылар алтынларны корелер, бутюн дюньяларыны унутып, оларны джыйып башлайлар.
Къавал ачувланып, озь байлыгъыны къорчаламагъа атыла, амма йылкъыджылар оны да, достларыны да дереге котерип аталар...
Сабасына достлар дереден зар-зорнен тырмашып чыкъалар.
Бири-бирине къолтутып, яваш-яваш кетелер.
Буюк ёлда оларгъа кой пельванлары расткелелер.
Олар да котектен когерген, шишкенлер.
Ялынаякъ, усьтлеринде тек шалварлары бар экен...
Олар базар куню ярмалыкъкъа, башкъа курешчилернен кучь сынашмакъ, баш мукяфатны къазанмакъ ичюн баргъан экенлер.
Амма куреш вакътында оларнынъ арабаларыны да, атларыны да, урбаларыны да айдутлар алып къачкъанлар.
Курешчилер не къадар тырышсалар да баш мукяфатны къазанып оламагъанлар.
Энди масхара олып койлерине къайта, койдешлеримизнинъ козьлерине бу сыфатта насыл корюнир экенмиз деп, ойланып кете экенлер...
Пельванлар чалгъыджыларны корип пек къуваналар.
Оларны сарып алып, шенъ бир ава чалмакъны риджа этелер.
Чалгъыджылар исе индемей туралар.
Пельванлар ачувланалар:
“Сиз энди акъчасыз чалмагъа да истемейсизми?”.
— Биз истеген аванъызны чалармыз, — дей Даре, — амма сиз башта давамызны чезинъиз: бизим арамызда энъ яхшы ким, энъ мунасип ким, алтын кимнинъ олмалы...
Курешчилер бири-бирине бакъалар.
Оларнынъ буюги бойле дей:
— Сизинъ даванъызны чезмеден эвель, биз алтын керчектен де алтын олгъанына эмин олмакъ керекмиз.
Бельки о, алтын дегильдир...
Бу сёзлер Даренинъ джанына тие.
О, торбасыны чезиге, ёлгъа бутюн барлыгъыны сепе.
Пельванлар алтынны корип, къуванчларыны ичлерине сыгъдырамайып, багъырып алтынгъа атылалар.
Даре оларнынъ де бирисини, де дигерини четке чеке, амма къайда!
Олар Дарени тепмелейлер, мешин кольмегини йыртып, ойле фырландыралар ки, Кеманенен Къавал оны ёл четиндеки арыкътан зорнен къыдырып тапалар.
Чалгъыджылар бутюн байлыкъларны джойып, котек ашап, бир алтынгъа ола не къадар акъаретлерге огърап, эвлерипе къайталар.
Шу алтынны къазып алып базаргъа кетелер.
Догъру эснафчылар устаханесине кирелер.
Оларны анда низам-тертипке кетирелер.
Кеманеге янъы садеф къулачыкълар къоялар, янъы теллер чектирелер, эзильген якъларына лак сюртелер.
Дареге янъы мешин кольмек кийдирелер, балкъылдагъан зильчиклер такъалар.
Къавалнынъ исе козьчиклерини буллюр шыранен ювып, янъы тончыкъ кийдирелер.
Достлар бир ерге топланып, бири-бирине бакъып къалалар, озьлерини танып оламайлар: о къадар дюльбер олгъанлар.
Кемане къувангъанындан артыкъ даянып оламай: янъы теллерини черте.
Даре онъа зиль тута.
Къавал да янъгъыравукъ нагъмесинен достларгъа къошула.
О куню базарда олгъан бутюн халкъ шенъ чалгъыджыларны динълемеге топлана.
Иште о куньден берли достлар бир даа давалашмайлар.
Татлы-муаббет яшайлар.
Шимди де шай яшайлар.
Кой-койден кезип той чалалар, байрамларда адамларны шенълендирелер.
Олар эр даим къуванч, йыр олгъан ерде, къайтарма янъгъырагъан ерде булуналар.
Бу ханлыкъта Кемане, Даре ве Къавалдан да итибарлы ве намлы кимсе олмагъан...
# Меним акърабаларым
Сой-акъраба чокъ олса не къадар гузель!
Мен достум Эльдаргъа пек сукъланам.
Онынъ эки къартбабасы, эки битасы, тизелери, алалары, эмджелери, дайылары, эки догъмуш агъасы, апте, къардашлары бар.
Учь догъмушлары акъкъында мен энди айтмайым.
Булар да эписи дегиль.
Булар онынъ Къырымда яшагъан сой-акърабалары.
Онынъ сой-соплары Америкада ве атта Австралияда да яшайлар.
Олар анда насыл барып чыкъты экенлер?
Эр джумаэртеси ве базар куню Эльдарларнынъ эви алдында машиналар туралар — демек, мусафирлер кельген.
Бизге исе кимсе кельмей.
Эльдар татиль куньлери невбетнен де Акъяргъа, де Керчьке, де Багъчасарайгъа мусафирликке барып келе.
Язда Америкагъа кетеджек.
Австралиягъа да невбет келир, дей.
Амма да иши кетире.
Менде исе къыз къардашым биле ёкъ.
Ер дюньяда бир озюм.
Мен анамнен бабамнынъ козьлерине бакъып, не ичюн бизим сой-акърабаларымыз ёкътыр, деп сорадым.
Оларнынъ эписи дженкте эляк олдылармы?
Анамнен бабам кулелер — бунда биз къабаатлы дегильмиз, дейлер.
Шай олды...
Айса ким къабаатлы?
Яхшы, барсын, Америкада сой-сопларымыз олмасын, я Къырымда...
Четэльдеки сой-акърабаларымыз меселесине кельгенде, анамнынъ эки къыз къардашы олгъан, лякин дженк вакътында фашистлер оларны Германиягъа айдап алый кеткенлер.
— Я сен газеталаргъа илян берген эдинъми?
— деп сорадым.
— Насыл илян?
— тааджипленди анам.
— Ананънынъ эки къыз къардашы олгъаны, оларны Германиягъа айдап алып кеткенлери ве сен оларны къыдыргъанынъ акъкъында...
— Екъ, бермедим.
— Башкъалары берелер ве тапалар да!
Бабам манъа къолтутты:
— Арагъан эр даим тапар, — деди о.
Битамнынъ къыз къардашлары акъылымдан ич де чыкъмайлар.
Бельки олар сагъдырлар, бельки оларнынъ балалары, торунлары бардыр.
Бельки олар миллион джандырлар, биз исе олар акъкъында ич бир шей бильмеймиз!
Анам не вакъыт джурьат этер де газетагъа илян берир, деп беклеп отурмадым.
Мен битам ве онынъ къыз къардашларынынъ фотосуретлерини таптым ве редакциягъа бардым.
Джоюлгъан сой-акърабаларны араштырувнен огърашкъан мухбирге эр шейни икяе эттим.
Сенинъ илянынъны битанънынъ къыз къардашлары тапылмагъандже дердж этеберирмиз, деп емин этти.
Арадан бир йыл кечти.
Мен энди умютимни кестим ве муджизе беклемектен вазгечтим.
Беклемектен вазгечкен сонъ исе муджизе юзь берди: элинде мектюп тутып почтаджы пейда олда.
Мектюп Тюркиеден кельген.
Яхшы да мен энди экинджи сенедир немсе тилини огренгеним!
Мектюп татарджа язылгъан, лякин латин арифлеринен.
Мен оны эджалап окъуйым, анамнен бабам исе эм динълей, эм башларыны саллайлар.
Мектюп Гульсум битайдан кельген.
Мегер, о ве Гульнара битай сагъ-селямет экенлер.
Гульсум битай Тюркиеде, Гульнара битай Булгъаристанда яшай экенлер.
Олар шу мемлекетлернинъ сынъырында, бири-бирлерине якъын ерде яшай экенлер.
Гульсум битамнынъ беш баласы ве он алты торуны, Гульнара битамнынъ дёрт баласы ве докъуз торуны бар экен.
Амма да шей!
Энди меним йигирми беш агъам ве аптем бар!
Бу да эписи дегиль.
Гульсум битайнынъ уйкен огълу Бразилияда яшай.
Бу исе атта Дженюбий Америкада да меним тувгъанларым бар демектир!
Мектепте окъув йылы биткенинен биз къорантамызнен Гульсум битама мусафирликке бардыкъ.
Бизни пек яхшы къаршылап алдылар.
Манъа ве анама бакъып, битай агълап йиберди.
Татасыны сагъ-селямет корьмекни арз эткен.
Гульсум битай бизлерни къыдырып Москвагьа дефаларджа мектюплер язгъан.
Лякин онъа кимсе джевап бермеген.
Гульсум битайнынъ озь фермасы бар ве онынъ бутюн къорантасы сабадан акъшамгъадже чалыша.
Биз де къол къавуштырып отурмадыкъ: бабам тракторда, мысырбогъдай джыйгъан комбайнда чалышты, анам сыгъырларны сагъмагъа ярдым этти, мен исе, Саид агъамнен берабер шеэрге сют махсулатларыны ташыдым.
Анда битайнынъ озь тюкяны бар.
Эки афтадан сонъ биз Гульнара битама мусафирликке кеттик.
Автобус рыкъма-рыкъ толу эди.
Эписи де сой-акърабалар!
Бир сааттен сонъ биз энди Булгъаристанда, байрам софрасы башында отура эдик.
Мен озюмнинъ янъы агъа ве аптелеримнен таныш олдым.
Мен оларгъа татар тюркюлерини йырладым, шиирлер окъудым, “Хайтарма” ойнадым.
Битамлар ян-янаша отурып манъа бакъалар ве козьяшларыны сюртелер.
Мен оларны къыдырып тапкъанымны олар энди билелер...
Биз Гульсум битамда учь ай мусафир олдыкъ.
Даа да къалыр эдик, лякин эки куньден мектепте окъувлар башлайджакъ.
Яхшы да чалыштыкъ: етиштирильген берекетни джыйыштырып алмагъа, сыгъырларгъа къышлыкъ ем азырламагъа, араннынъ дамыны, техниканы тамирлемеге ярдым эттик.
Битам бизге енгиль машина багъышлады.
Биз Къырымгъа озь машинамызнен къайттыкъ.
Къайттыкъ, лякин къайтып келялмадыкъ.
Гумрюкте токътап къалдыкъ.
Бизни гумрюктен кечирмедилер.
Мегер, биз битамда мусафирликте олгъанымызда гражданлыкъ акъкъында, четэльге барып-келюв акъкъында янъы къанун чыкъкъан.
Лякин не бабамнынъ, не де анамнынъ паспортында гражданлыкъ акъкъында къайд ёкъ эди.
Биз ич бир мемлекетнинъ гражданы олмайын къалдыкъ.
Кериге, Тюркиеге къайтайыкъ десек, анда да йибермейлер.
Беш куньден берли гумрюкте яшаймыз.
Уйлелик емекни Гульсум битам, акъшамлыкъ емекни Гульнара битам кетирелер.
Гумрюкте ишсиз отурмаймыз.
Бабам буздолапларны тамирлеп, анам гумрюк хадимлерининъ омюр аркъадашларыны чиберек пиширмеге огрете, мен исе оларнынъ балаларынен мектепке къатнайым.
Бугунь саба гумрюк башы Киевге, Тышкъы ишлер назирлигине факс ёллады ве джевапны беклей.
Акъшам устю джевап кельди.
Биз сюргюн олунгъанлардан олгъанымыз ичюн эвге къайтмагъа изин бердилер.
Гумрюкчилер машинамызгъа бензин къойдылар, ёллукъ аш-сув бердилер ве огъурлы ёллар тиледилер.
Ким бильсин, бельки олардан бири бизим союмыздыр да...
# Меним биринджи шиирлерим
Балалар, мен сизге икяе этмек истеген вакъиа пек чокътан, бундан 60 йыл эвель олып кечкен эди.
Алтмыш йыл эвельси мен биринджи сыныфкъа баргъан эдим.
Биз о вакъытта Акъмесджит шеэринде яшай эдик.
Окъумагъа къалгъанда мен яхшы окъуй эдим, лякин бир ярамай адетим олса, о да мектепке кеткен вакъытымда ёл бою бир демир парчачыгъы тапсам джеплериме толдура тургъаным — мыкъ олсун, дёгме, зынджыр парчасы — не де тапсам джеплериме тыкъам.
Шу себептен де мектепке етип баргъанда меним беяз костюмчигим паровозда чалышкъан адамларнынъки киби къап-къара олып къала эди.
Шу джебимдеки “байлыкъларымны” да токътамай сайып тургъанымны эсапкъа аладжакъ олсакъ, раледе сагъ тарафымда отургъан къомшунынъ да кольмегинде къара лекелер пейда ола эди.
Сонъ-сонъуна анам, чаре тапамай меним бутюн джеплеримни тикип къойды да мектепке башкъа ёлнен кетмемни, яни автобаза, тракторларны тамирлеген устаханелер олгъан сокъакътан юрьмекни манъа ясакъ этти.
Насыл да олса мен биринджи сыныфны мувафакъиетнен битирдим, амма экинджи сыныфта окъумагъа манъа насип олмады.
Акъмесджитни фашистлер басып алдылар.
Олар бутюн тюкянларны, хастаханелерни, мектеплерни къапаттылар, учь йылгъадже бизлер мектеп корьмедик.
Эм окъумагъа имкян да ёкъ эди.
Училищная ве Клара Цеткин сокъакълары кесишкен ердеки фурун огюне саатлернен беклеген вакъытларым чокъ ола эди, о фурунны румын аскерлери ишгъаль эттилер.
Анда брезентнен къапавлы сары арабачыкъ келип янаштымы, деръал фурунныиъ къапылары ачыла, мен де шу дакъкъасы чапып барып, пек лезетли къокъугъан уфакъ, къара отьмечиклерни юклемеге ярдым этем, лякин мени эр вакъыт анда къоймай эдилер.
Ташыгъаныма разы олсалар, иштеп сонъ манъа бир отьмек парчачыгъы бере тургьанлар, разы олмасалар — артымдан тепип айдай эдилер.
Ниает, бизимкилер келип, шеэримизни азат эткенде бизлер къувангъанымыздан бармагъа ер тапмадыкъ, лякин къуванчымыз да чокъкъа бармады.
Шеэрде яшагьан бутюн татарларны мал вагонларына толдурып, пек узакъларгъа ёнеттилер.
Сонъ бизлерни там Озьбекистангъа кетирип бошаттылар, Мырзачёль деген станциягъа.
Ондаи сонъ биз Ахунбабаев адына колхозгъа тюштик, о колхоз станциягъа якъын эди.
Бир йыл къадар мен шу колхозда чалыштам: чёллерде чалышкъанларгъа арабачыкънен сув, аш ташыдым.
Ондан сонъ “А” арифине ошагъан аршыннен памукъ тарлаларыны ольчедим, колхоз малларыны бакъып юрьдим.
Къыш куньлери, колхозда иш олмагъанда, биз, учь айрылмаз дост, бузлагъан буюк Фергъана каналы устюнден, каналнынъ о ягъына чыкъып, джыйылмай къалгъан гъозапаяларны джыйып топ-топ топлаймыз да, зар-зорнен тартып базаргъа алып барамыз.
О ерде учь топыны ярым литралыкъ банка маш, я да богъдайгьа алмашамыз.
1954 сенеси бабам ордудан къайтып кельди де бизлерни Къыргъызистангъа, бир кульче ятагъы олгьан ерге алып кетти.
О ерде эки къатлы буюк бир бинада мектеп ерлешкен эди.
Сентябрьнинъ биринджи куню мен де къоркъа-пыса шу мектепке кеттим.
Эм кетем эм де мени къачынджы сыныфкъа алыр экенлер деп ойланам...
Сонъ манъа къачынджы сыныфта окъумакъ меселесини озюнъ чез деп айттылар, мен де шай яптым: башта экинджи, сонъ учюнджи ве, ниает, дёртюнджи сыныфларнынъ къапылары янына барып динъленип бакътым.
Меним боюм-постум тамам шу дёртюнджи сыныфта окъугъанларнен бир кельгенини эследим де, шу сыныфта да окъумакъ къарарына кельдим.
Шай этип мен дёртюнджи сыныф талебеси олдым.
Эм башлангъычы да яхшы олды: окъугъанда тез окъуйым, эсапкъа кельгенде де меселелерни тез чезем, тарих, джогърафия дерслеринден де башкъаларындан артта къалмайым, лякин диктанткъа кельгенде меним ишим бите.
Мында мен “1” ишаретинден юксекке чыкъалмайым.
Мен шу биринджи сыныфта окъугъан вакъытымда ёл бою чешит демир парчаларыны топламагъа насыл ашыкъ олсам, мында 4-нджиде окъугъанда экинджи бир къусурлыкъкъа урундым — токътав ишаретлерине севда олдым.
Диктант язып башладыкъмы, санки эр бир сёзден сонъ виргуль, я тире, эки нокъта, хытап ишарети, сонъуна исе эм суаль эм де хытап ишаретлерини къоя тургъаным.
Айтаджагъым, шу “бир”лернен мен экинджи черикнинъ сонъуна къадар етип бардым, сонъ къайдадыр бир ерде окъудым, буюк шаирлер, Маяковский, Есенин, Горький кибилери шиир язгъанда токътав ишаретлерини не ерге истеселер о ерге де къоя экенлер.
Истеген ерлерине!
О сёзлерни мен текрар-текрар окъуп, къувангъанымдан сычракълап башладым.
Демек, мен энди шу чиркин бирлерден къуртуладжакъ экеним, энди пек аз бир шей къала, о да шиир язмагъа огренмек керек...
Биринджи шииримни мен Дилярагъа багъышлап яздым, о менден огдеки раледе отура эди.
О къызчыкъны мен пек бегенем.
Онынъ буюк орьме сачында бант багълы, оны да мен куньде беш кере тартам.
Меним шиирим шай башлана: “Сен чекинме, мен шакъа этмейим, макъсадым — сеннен дост олмакъ истейим”.
Диляра меним шиирий эдиемни чокъ кере окъуп чыкъты, мен де шииримни бегенди белледим.
О, кягъытчыкъны дёрт буклеп джебине къойды.
Джевабыны мен дёртюнджи дерснинъ сонъунда алдым.
Мерекеп тёкюльген кягъыт парчачыгъы устюне “ахмакъ” деп язылгъан эди.
Шай олса да, меним ич де джаным агъырмады.
Мен билип къалдым ки, о мени джандан севе, лякин бираз назлана.
Эм шу фикир базар кунюне къадар мийимден чыкъмады.
Базар куню саба эрте бизге Диляранынъ анасы келип, меним анама дёрт букленген кягъытны берди.
Мен биринджи севгим манъа паалыгъа отураджагъыны анъладым да, яваштан зувдым.
Акъшам къайтып кельгенимнен, анам къулагъымдан тутып эвге кирсетти де, джиддийликнен манъа: эгер мен илериде де Диляранынъ окъувына шай кедер этеджек олсам, бабамнынъ къалын къайыш къушагъыны ашайджагъымны айтты.
Шу да шу олды, бир даа бейит уйдурмадым.
Куньлер тез кечип кетти.
Ниает, контроль диктант вакъты да келип етти.
Рус тили оджапчемиз бизге бу сефер сербест мевзуда инша язаджагъымызны айтты.
Не акъта язмакъ истесенъиз, о акъта да язынъыз деген сонъ вакъытны да аямады — эки дерслик вакъыт берди.
Мен шу иншаны шиирнен язмакъ къарарына кельдим.
Ялынъыз насыл мевзуда язайым экен деп ойлангъанда “севги ве достлукъ” акъкъында язмакътан ред эттим, чюнки анамнынъ айткъанларыны унутмагъан эдим, анам исе айткъан сёзюнден бир вакъыт къайтмагъаныны да яхшы биле эдим.
Я не акъта язайым экен?
Шай деп ойланып тургъанда пенджереге козь эттим.
Онда, мектеп азбарындан узакъта чокъ къатлы бир эв къурула эди...
Токъта, токъта, я мен шу эв къуруджылыгъы акъкъында язсам не олур экен, онынъ къуруджылары, тола, цемент ташып тургьан машиналар, сыра-сыра толаларны тизип, темеллерни котерген ташчылар акъкъында язсам не олур экен, деп тапкъаныма озюм де къувандым да, Диляранынъ бантыны тартып алдым.
“Аблаев, — деди манъа оджапче, — эгер де низамны бозаджакъ олсанъ, сыныфтан чыкъарырым”.
Мен чантамдан янъы дефтеримни чыкъарып, къалем уджуны да тегизлеп язып башладым.
Шииримнинъ сатырлары озь-озьлюгинден тёкюле, дерсинъ чешмеден акъкъан сув киби.
Мен ялынъыз тосат-тосат пенджереден къурулаяткъан эвге козетем.
Бир дефтер шей язып толдургъаным!
Сонъки сёзден сонъ беш нокъта къойдым да, башымны котерип этрафыма бакъындым, эм эр кимден эвель контроль ишни мен битиргенимни де анъладым.
Сонъ дефтеримни паалы бир торт киби алып барып оджапченинъ столына къойдым да, ашыкъмай, къайтып ериме отурдым.
Оджапчем дикъкъатнен манъа козьлюклери устіонден бакъып алгъан сонъ, элине къызыл къалемни алды да дефтеримнинъ биринджи саифесини ачты.
Мен исе аз къалды ралем тюбюне кирип кетеяздым.
Сонъ оджапче къалемини четке ташлап, окъуп башлады.
Мен оджапчемни шашырткъанымны анъладым.
“Эсеримни” окъуп чыкъкъан сонъ, оджапче меним ралеме якълашып:
— Къана, тур еринъден!
— деди.
Мен турдым.
— Джеплеринъни чевир.
— Мен чевирдим.
— Чантанъны ал.
— Алдым.
— Ичинде не бар, не ёкъ рале устюне бошат.
— Мен бошаттым.
Оджапче дерсликлеримни саифелеген сонъ сорады:
Догърусыны айт, сен буларны къайдан язып алдынъ?
Мен емин этип, озюм яздым десем де, оджапчем инанмады.
О мени бир дефтер язып толдурыр деп ич умют этмеди.
Меним истидадыма шубеси къалмады.
Сонъ мен де даянамай онъа пенджереден къурулаяткъан эвни, анда чалышкъан къара шапкели ташчынынъ насыл чеберликнен арекет эткенини косьтердим.
Оджапче дефтерни алып кене ерине къайтты.
Шу иншаны бизлер джума куню язгъан эдик.
Базар эртеси куню мен мектепке къоркъа-къоркъа бардым.
Мен окъугъан китабымда, яни шаирлер токътав ишаретлерини къайда истесе анда къойгъанлары акъкъында бельки янълыш язгъандырлар?
Фойеде, дере джедвеллери асылгъан ерде кимерде юкъары сыныф талебелерининъ яхшы язылгъан иншаларыны да аса тургъанлар.
О ерде не ичюндир, бизим къызчыкълар да топлангъаналар.
Мен оларны къакъыштырып огге чыкъсам не корейим!
Шашкъанымдан таи агъызым ачылып къалды — тахтада меним иншам асылы тура!
Шу ань тизлерим букюльгеп киби олды, эм бельки де йыкъылып кетер эдим, эгер де эр бир саифеде къызыл къалемнен тюзетильген янълышлар, астында да ири “1” ишаретини корьмеген олсам.
“Етмиш дёрт хата” — деди кимдир меним артымдан.
“Бу бизим мектебимизде рекорд”.
Мен де чыдап оламадым, тахтадан озь иншамны сыдырып алдым да, табана къувет, къачып кеттим.
Юкъары сыныф талебелери мени келип ахырда одун обалары артындан тапып, къолтукълап директорнынъ одасына сюйреклеп кетирдилер.
Директор къолумдаки иншамны тартып алды.
Сонъ стол устюне къойып, къолларынен топачлангъан кягъытларны сийпап тюзетти де, манъа шубенен бакъып башыны саллады:
“Утанмайсынъмы, йигит, биз сенинъ ишинъни энъ яхшы иншалардан бири деп тахтагъа астыкъ, эр ким корьсин, окъусын деп, сен исе...”
Мен озюмни тутамай агълап йибердим.
“Эгер де меним язгъанларым яхшы олса, онъа ич олмагъанда учь ишаретини къоймакъ керек эди”, — дедим.
Директор да шу таякъ киби тургъан 1-ни эслеп ынджынып айтты:
“Бизлер бу акъта тюшюнмедик...
Санъа яхшы бир оджаны пекитмек керек оладжакъ... я сен не о къадар шу токътав ишаретлерини эр ерге тыкъасынъ?”
О меним башымны сийпап, омузумны таптады да, сонъ кулюмсиреп айтты:
“Лякин сен шиир язмакъны быракъма.
Сенинъ къолунъ шиирге келише экен.
Ихтимал шаир олурсынъ.
Бизим мектебимизни битирип чыкъкъан ильк шаир!”
# Меним достум Руслан
Биз Русланнен аджайип достлармыз.
Къач йыллардан берли достмыз.
О, Къырымгъа Озьбекистандан, къадимий Самаркъанд шеэринден кочип кельди.
Оларнынъ къорантасы буюк: Руслан, къардашы Айше, битасы Фатима, анасы, бабасы — беш джанлар.
Биз ялынъыз дост дегиль, атта къомшулармыз.
Бизим эвимиз Кукурузная сокъагъынынъ энъ сонъунда.
Сокъагъымыз биткенинен отлар, чалылар баскъан мейданлыкъ башлай.
Олар, яни тек Русланларнынъ къорантасы дегиль, башкъа къырымтатарлар да бизим шеэримизге кочип кельгенлеринде, шу бош яткъан ташлама ерге кельдилер, оны чалы-чырпылардан, оба-оба чёплюклерден темизледилер, участкаларгъа больдилер ве мувакъкъат эвчиклер къурып башладылар.
Къырымтатарлар шу эвчиклерге ерлешип етиштиргенлеринен милиция етип кельди, КамАЗлар ве бульдозерлерни айдап кетирдилер.
Пек чокъ адам топланды...
Мегер къырымтатарлар шу баш, ташлама ерни милициядан изин алмайып, басып алгъан экенлер.
Бульдозерлер эвчиклерге тараф арекет этип башлагъанынен къырымтатарлар оларнынъ огюне чыкъып, ерге яттылар.
Мен къоркъкъанымдан козьлеримни юмдым.
Я, барып да биревини бассалар.
Къырымтатарлардан кокреклеринде орденлер ве медаллери олгъан беш-алты къарт бульдозерлерге эмир берген милиция капитаныны сарып алдылар, онъа бир шейлерни исбатлайлар, насылдыр весикъаларны, кягъытларны косьтерелер.
Мен бабамнынъ енъинден чектим:
— Баба, э, баба, не ичюн оларгъа мына шу ташлама ерде эв къурмагъа изин бермейлер?
Бу ич кимнинъ ери дегиль, эм кимсеге керекмей де?
— Бильмейим, — деди бабам, — бельки олар саткъын олгъанлары ичюндир.
— Саткъын олгъанлары ичюн?
— тааджиплендим мен.
— Я, олар кимни саттылар?
— Кимсени сатмадылар!
— деп лакъырдыгъа къошулды къомшумыз Игнат эмдже.
— Олар эвеллери мында яшай эдилер.
Бу оларнынъ ватаны.
Иште, олар озь тувгъан топракъларына къайтып кельдилер...
— Сен чокъ шей билесинъ, къартбабай!
— деп къолуны сильтеди бабам.
— Бунда бильмеге не бар!
— тынчланмай Игнат эмдже.
— Шимди сен яшагъан эвинъ де оларнынъки.
Тилинъни бираз тутып отур.
Къартлар капитангъа меселени анълатып олдылар ве, о, машиналаргъа — кери къайтынъыз, деп эмир берди.
Машиналар ве милиция къайтып кеттилер, лякин топракъны изинсиз алмагъа ве эв къурмагъа татарларнынъ акъкъы бармы, я да ёкъмы деген шейни сокъагъымызда чокъ вакъыткъадже музакере эттилер.
Шундан берли эвельки бош, ташлама ерге “Самозахват” дейлер.
Шу вакъиа юзь берген куню Игнат къартнынъ бизим эвимиз акъкъында айткъан сёзлери мени тааджиплендирген эди.
Керчектен де эвимиз кичкене, алчачыкъ ве эски.
Эвеллери мен бу шейлерни атта эслемей эдим.
Кичкене пенджеречиклер, эски кирамет, дам...
Атта эвимизиинъ огюндеки къую биле эски.
Биз чокътан берли ондан файдаланмаймыз.
Бир кунь бизге Русланнынъ бабасы кельди:
— Селям-алейкум, къомшулар!
Меним буюк бир риджам бар: эгер, сиз къаршы олмасынъыз... сизинъ къуюнъыздан сув алсакъ...
Бабам индемеди, анам исе мусааде этти.
— Къаршы дегильмиз, алынъыз, — деди о, — биз эписи бир ондан файдаланмаймыз.
Русланнынъ бабасы чёкюч ве балабан кельпеден кетирди, къую къапагъындаки мыхларны чыкъарды, къапакъны котерип къуюнынъ ичине бакъты, къуюнынъ агъач диварыны, дерсинъ эски танышыны корьген киби, элинен сийпады:
— Аферин, акъай, сувунъны джоймагъансынъ...
Мен, оларгъа къуюдан участкагъа сув ташымакъ не къадар къыйын оладжагъыны тюшюндим.
Оларгъа бир дегиль, эки дегиль, ким бильсин не къадар къопкъа сув керек оладжакъ!
Мен нафиле ерде къасеветленгеним.
Олар кичкене насос, бир макъара кабель, шланглар кетирдилер ве, ярым саат кечер-кечмез шланг къабарды ве къуру бетон къарышмасынен толу баккъа билек киби сув чаптырды.
Не де къолай экен!
Биз исе чешмеде сув олмагъанда анамнен кунь бою къуюдан сув чекип, бостан суварып не къадар чекише эдик.
Джумаэртеси куню Русланларгъа башкъа участкалардан къомшулары кичкене бетон къарыштыргъыч кетирдилер.
Сонъра КамАЗлар кельдилер, къум, цемент, къабурчакъ таш кетирдилер.
Иш бир кереден къайнап кетти.
Эвнинъ диварлары сыра-сыра орюлип, козьлеримиз огюнде котерилип башлады.
Руслан уйкенлернен берабер чалыша.
О, бетон къарыштыргъычнынъ агъзына къум, цемент, ата, сув къоя.
Сонъ уфачыкъ дёгмечикке баса, бир къач дакъкъадан сонъ бетон азыр!
Мен даянып оламадым.
Русланнынъ янына кельдим:
— Къарышма япмагъа ярдым этсем оламы?
Биз къарышма азырлаймыз, арабачыкъларгъа толдурамыз, Русланнынъ бабасы оларны юкъарыгъа ташый.
Эр шей акъикъий къуруджылыкътаки киби.
Биз къуруджылыкънен огърашыр экенмиз, Русланнынъ анасы балабан къазанда пиляв пиширмеге башлады.
Мен эм чалышам, эм яваштан онынъ арекетлерини козетем.
Ким бильсин, вакъты келип бельки манъа да, пиширмеге сыра тюшер.
Пиляв азыр олгъан сонъ, эпимизни софрагъа давет эттилер.
Мен явашчыкътан, кимсеге дуйдурмайып кетеджек олдым, лякин Русланнынъ анасы:
— Къайда кетесинъ?
Ишке кельгенде чалыштынъ, ашкъа кельгенде чалылар арасына къачасынъмы?
Къана, эллеринъни юв да софра башына кечь, — деп мени токътатты.
Мен омрюмде бойле лезетли пилявны даа ашамагъан эдим.
Пилявдан сонъ дюльбер озьбек пиялаларынен чай ичтик.
Бу, эвде ичкен чайымызгъа ич де бенъземей эди.
О, ешиль чай экен.
Чайны пек бегендим.
Эм чай ичем, эм де татарларнынъ озьара лакъырдыларыны динълейим.
Олар де русча, де татарджа лаф этелер.
Гуя, олар ичюн анги тильде лакъырды этмек эписи бир.
Уйле емегинден сонъ Русланнынъ анасы бир касагъа пиляв толдурып, манъа узатты:
— Буны, Серёженька, ананълара алып бар, олар да акъикъий пилявнынъ лезетини татып бакъсынлар, — деди.
Эвге кельгенимде анам манъа ачувланды, алмакъ керекмей эди, деп сёгди.
Мен онъа эр шейни анълаттым:
Билесинъми, ана, мен ред эттим, лякин Надие тизе: бизде ойле адет бар, эгер сен аш пиширильгенини корьсенъ ве онынъ къокъусы бурнунъа ургъан олса, сен мытлакъа шу аштан татып бакъмакъ, ве о лезетлими, ёкъмы, къыймет кесмек керексинъ, деди.
— Ах, Серёга, айнеджисинъ сен...
— Ёкъ, ёкъ, ана, акъ сёз.
Инанмасанъ Русландан сора.
Анам пилявдан татып бакъты.
Пек бегенди.
Бунынъ къаршылыгъына анам бостанымызда пишип яткъан помидорлардан бир торба джыйып оларгъа ёллады.
Иште, мен Русланларнынъ къорантасынен бойле таныш олдым.
Керчек, мен эппейи вакъытны оларнынъ участкасында кечиргенимни бабам чокъ бегенмей эди.
Лякин куньлерден бир кунь шойле бир адисе юзь берди, ве бундан сонъ бабам манъа дарылмасыны кести.
Мына, не олгъан эди: анамнынъ юрек агърысы тутты.
Бабам пек къоркъты, сокъакъкъа чапып чыкъты ве къычырып, манъа:
“Серёга!
Чап, огълум, тюкянгъа ве андан 03-ке телефон ач, “Тез ярдым”ны чагъыр!
Анамнынъ юреги тутты!
Приступ, деп айт”, — деди.
Мен чапып барып, “Тез ярдым”ны чагъырдым ве шу чапмамнен эвге къайтып кельдим.
Анам тёшекте ап-акъ кесилип ята, онынъ янында исе Надие тизе отура, онъа уколлар япа.
Анам зар-зорнен йылмайып:
— Нафиле ерде, чагъырттынъ, огълум.
Мегер, тез ярдым янымызда экен, — деди.
Бакъса сен!
Мен Русланнынъ бабасы да, анасы да къуруджылар, деп тюшюнип юре экеним, олар исе эким,
озю де тез ярдым экимлери экенлер.
Къомшуларымыз эвлерини къурып битирген сонъ бизни юрт байрамына давет эттилер.
Биз бутюн къорантамызнен: бабам, анам ве мен оларгъа юрт хайырлап бардыкъ.
Русланнынъ битасы бизни кичкене фильджанларда къавенен, уфакъ этап догъралгъан шекернен сыйлады.
Оларда бу адет экен.
Эгер эвлерине мусафир кельсе, башта бир, оларгъа сыджакъ къаве икрам этелер.
Истесенъ де, истемесенъ де, ичмелисинъ.
Шойле адет.
Фатиме битай даа къаве тельбесинде фал бакъа экен.
Фильджан тюбюнде тельбе излерине дикъкъатнен бакъып, сени якъын келеджекте нелер беклегенини айта.
Анама якъын вакъытлар ичинде мусафирлер келеджек деген фал тюшти.
Сизге эки дане балабан адам ашыкъа, деди.
Анам кульди ве Миша агъамнен къарысы келеджек,
оларнынъ экиси де, меним киби дегиллер, юксек бойлу ве шишманджалар...
Меним фильджанымнынъ тюбюндеки тельбе излерини “окъуп”, сен котекленеджексинъ, сенинъ къыйметли бир шейинъни чекип алмагъа ынтыладжакълар, деди.
“Меним нени чекип ала билелер?— деп тюшюндим.
— Аякъ машинамнымы?
Я, о эскиден де эски...”
Руслан манъа фотосуретлер олгъан альбомны косьтерди.
Онынъ биринджи саифесинде ким не вакъыт, анги куньде, айда ве йылда догъгъаны язылгъан.
Атта кимнинъ не ерде догъгъаны биле язылгъан.
Фатиме битайнынъ ады экинджи сырада тура,
О, бизим шеэрде, Гончарная сокъагъында догъгъан.
Эки йылдан сонъ 80 яшыны толдураджакъ.
Гончарная сокъагъыны исе мен билем.
О, шеэримизнинъ о бир башындадыр.
Мен сарарып къалгъан фотосуретлерни меракънен козьден кечирем.
Мына, Фатиме битай, даа яш ве пек дюльбер.
О, къолтукълы скемледе отура, арбий урбалы дёрт йигит онынъ артында аякъ устюнде туралар.
Булар онынъ огъуллары экен.
Дёртю де дженкке кеткенлер.
Учю джебеде эляк олгъан.
Мен бабамнынъ саткъынлар акъкъында айткъан сёзлерини хатырладым ве шу фотосуретни онъа косьтердим.
Биз альбомны козьден кечиргендже, ода мусафирлернен толды.
Мусафирлернинъ эписини байрам софрасы башына отурттылар.
Олар чиберек ашадылар, шарап ичтилер, къаделер котердилер.
Русланнен экимиз хошаф ичтик, чиберек ашадыкъ.
Ашап-ичильген сонъ эр кес азбаргъа чыкъты, магнитофонны къурдылар, музыка янъгъырады, “Хайтарма” ойнамагъа башладылар.
Бу шенъ оюн ве оны ойнамакъ пек къолай: эллеринъни котерип, музыкагъа келиштирип, атлап-атлап ойнайсынъ.
Мен “Хайтарма”гъа ойнамасыны тез огрендим.
Уйкенлерден сонъ, ортагъа балаларны давет эттилер.
Мен де ойнадым.
Ойнагъанда бизге акъча туттырдылар.
Оларда бойле адет экен: ким ортагъа тюшип ойнаса онъа акъча туттырдылар.
Яхшы урф-адет.
Мен он кумюш къазандым.
О вакъыт, юрт байрамында мен битайнынъ фалына нафиле инанмагъан экеним!
Тюневин дерслерден сонъ биз футбол ойнадыкъ.
Футболдан сонъ эвге къайттыкъ.
Биз Русланнен берабер дере бакъмагъа анълаштыкъ.
Элимде футбол топу, аркъамда чанта, башымда математикадан контроль иши — ёл бойлап келе эдим.
Бирден огюме таныш олмагъан учь огълан чыкъты.
Олар меним ёлумны кестилер ве элимдеки топны дикъкъатнен козьден кечирип башладылар.
Араларындан бириси йылмайып:
— Я, бу топ бизимки де!
Къолгъа тюштинъми, хырсызчыкъ...— деди.
— Ялан айтма!
— деп ачувландым мен.
— Бутюн сынфымызнен пара топлап, оны спорт тюкянындан алдыкъ.
Эгер инанмасанъыз...
Сёзюмни битирмеге бермедилер.
Олардан энъ мазаллы сою, юмругъыны бурнума эндирди, анавы экиси исе топны чекип аладжакъ олды.
Шу арада Руслан етишип кельмеген олса чекип алыр да эдилер.
Эвге котек ашап къайттыкъ,
экимизнинъ де бурну мыз ал-реван къан олса да топны оларгъа бермедик.
Надие тизе яраларымызны спиртнен темизледи, йод якъты ве:
— Машалла!
Эр даим озюнъизни имае этмеге билинъиз, — деп макътады.
Иште, биз шай да яшаймыз.
Эвельки ташлама ерден эсер биле къалмады.
Янъы къурулгъан эвлернинъ диварларында номералары олгъан тахтачыкълар асылды.
Биз Русланнен бир сыныфта окъуймыз, бир рале де отурамыз.
Кимерде давалашамыз, лякин давамыз чокъкъа бармай.
Сонъки вакъытларда Руслан эфкярлы юре, дерсинъ омузларында агъыр бир юк бар.
Не ичюн бойле олгъаныны бильмейим.
Русланнынъ анасы ве бабасы аля бу кунь ишке ерлешип оламайлар.
Оларгъа ишсизлик боюнджа нефакъа да тёлемейлер, ишке де алмайлар.
Бутюн бу шейлер оларнынъ гражданлыгъы олмагъанындандыр.
Олар атта сайлавларгъа да бармадылар.
Гражданлыгъынъ ёкъмы, демек сайламагъа да акъкъынъ ёкъ!
Бунъа акълым етмей!
Адамлар озь ватанларына къайтып кельдилер, лякин ич бир тюрлю акъ-укъукълары ёкъ.
Бойле олмакъ мумкюнми?
Не ичюн айса эр кунь акъшам телевизорда демократия акъкъында айталар?
Руслангъа Юкъары Радагъа мектюп язмакъны теклиф эттим.
Язайыкъ ве бутюн сынфымызнен имзалайыкъ.
Барсын, депутатлар къарар къабул этсинлер.
Руслан теклифимни ред этти.
Керекмей, деди.
Украина Президенти Озьбекистан Президентинен энди анълаштылар,
гражданлыгъы олмагъанларнынъ эписи янъы йылгъадже оны аладжакълар, деди.
— Я, сиз янъы йылгъадже насыл яшайджакъсынъыз?
— деп сорадым мен.
— Битамнынъ пенсиясына...
— деп эфкярнен шакъа этти Руслан.
Руслан битасы акъкъында айткъанда мен якъында о 80 яш толаджагъыны хатырладым.
80 яш!
Шакъамы!
Мен бираз джурьатланып:
— Фатиме битайнынъ келеджек юбилейини къайд этеджексинъизми? — деп сорадым.
— Насыл юбилей?
— тааджипленди Руслан.
— Бу йыл битанъ къач яшыны толдура?
Унуттынъмы?
— Унутмадым.
Билем.
Мен онъа бахшыш алмакъ ичюн, энди бир айдан берли пара топлайым.
— Чокъ топлап олдынъмы?
— Учь кумюш.
— Онъа не багъышламакъ истейсинъ?
Къаве дегирмени.
Акълынъдамы, онынъ джез дегирмени?
Юрт байрамы куню экимиз къаве чеккен эдик де...
— Хырсызладылармы?
— Ёкъ, парланды.
Даа догърусы, парланмады, эскирип, ашалды.
Онынъ яшы юз йылдан зияде!
— Кель, янъысыны алайыкъ, — деп бирден теклиф эттим мен.
— Я, сен онынъ фияты не къадар олгъаныны билесинъми?
Руслан онынъ фиятыны айткъанда мен айретленип, сызгъырып йибердим.
Бутюн гедже тёшегимде айланып чыкътым.
Юкълап оламадым.
Шу дегирменге параны насыл къазанмакъ мумкюн, деп тюшюнип чыкътым.
Ниает, менде аджайип бир фикир догъды!
Бу фикирни ве ишлеп чыкъкъан планымны Руслангъа айттым.
Руслан оны бегенди.
Лякин бир шей кедер эте эди: он кунь девамында куньде саба саат дёртте аякъта олмакъ керек.
Руслан буны озь усьтюне алды.
Яхшы да биз экинджи сменада окъуймыз.
Саба саат беш дегенде биз Меркезий базарда оламыз.
Машиналарны бошатмагъа ярдым этемиз, ичимликлернен толу ящиклерни, ашайт малларынен толу чувалларны ташыймыз.
Насыл иш расткельсе оны япамыз.
Энъ эсасы, саба саат докъузда эвдемиз.
Бирликте къазангъан параларымызны гизли ерге сакълаймыз.
Дерслер меселесинде исе — ильк дёрт дерсте яхшы отурамыз, бешинджисинде бурунларымызнен ралени аз къаламыз тешмеге, алтынджы дерсте — юкълап къаламыз.
Лякин оджалар бир шей айтмайлар, олар юбилейге пара къазангъанымызны билелер.
Сыныф реберимиз Наталья Петровна бизни базарда корип къалгъан эди.
Онъа эр шейни акъызмай-тамызмай анълатмагъа сыра кельди.
Тамам он купь кечкен сонъ биз къазангъан параларымызны сайып бакътыкъ.
Баягъы пара топлангъан...
Фатиме битайнынъ догъгъан кунюнде биз танъда турып базаргъа, бахшыш алмагъа кеттик.
Башта, дегирмен сатын алдыкъ.
Керчек, о джезден дегиль, челиктен ясалгъан эди.
Балабан къутуда акъикъий бразиль къавеси, тонач шекер, торт алдыкъ, къалгъан парагъа да бир гульдесте алдыкъ.
Биз бахшышларымызны тантаналы суретте Фатиме битайгъа такъдим эттик.
О, бизни къучакълады, опьти, козьлеринде яш тамчылары парылдады.
— Бугунь меним омрюмде энъ бахтлы кунь, чюнки торунларым озь эллеринен къазангъан параларгъа эдие алып, мени хайырладылар, — деди битай.
Анджакъ да шей!
Демек — мен де Фатиме битайнынъ торуны олам!
Бунынъ несине айретленмек мумкюн?
Бельки бундан бинълернен йыл эвельси бизим екяне эдждадымыз олгъандыр?
Эписи адамлар агъа-къардашлар, деп ботен ерде айтмагъандырлар, эбет.
Русланнен экимиз невбетнен къаве дегирменини айландырамыз, битай чиберек пишире, Айше софра доната.
Эр шей озь сырасынен кетер экен мен шиир уйдурдым ве софра башына кечип отургъанымызда байрамане суретте сесимни чыкъарып окъудым:
Къыйметли Фатиме битай,
Яшынъызны саймакъ кучь
Козюнъизде нурчыкълар
Парылдасын, сёнмесин ич.
Шу куню акъикъий байрам олды.
Кичкенечик олса да, бу, байрам эди.
Бир тюркюде, “Вакъты келип, эр шей бите”... деп йырлангъандай
бизим де кичкенечик байрамымыз битти.
Русланнен мектепке ашыкъамыз, биринджи дерске кечикмейик, деп къоркъамыз.
Чанталарымызны саллай-саллай чапамыз.
Шу арада, акълыма битайнынъ озь кьолларымызнен къазанылгъан бахшыш акъкъында айткъан сёзлери тюшти.
Мен сюрюнип, аз къалдым йыкъылмагъа.
— Не олды, я?
— деп сорады Руслан курткамнынъ енъинден тутып.
— Битай базарда чалышкъанымызны къайдан бильди?
— Озюнъ тюшюн де бакъ, эр кунь саба саат дёртте мени ким турсаткъандыр?!
Биз бири-биримизге бакъып, шакъылдап кульдик.
Биринджи дерске, кечь къалдыкъ, эбет.
Кечь къалдыкъ ве экимизни де тенбиеледилер.
Лякин бунъа агъырланмадыкъ.
Достлукъ, деп бунъа айталар.
Эр шейни тенъ пай этемиз.
Яры тенбиеден не оладжакъ?
# Президентке мектюп
Дюньяда энъ агъыр иш — бешинджи "а" сыныфнынъ етекчиси олмакъ.
Бунъа ишанчым кямиль.
Озюнъиз тюшюн де бакъынъыз: сыныфта отуз бала бар ве етекчиси оларнынъ эр бири ичюн месулиет ташый.
Оларнынъ тертип-низамы, япкъан ишлери, окъувлары ичюн, сыныфны джыйыштырмакъ ичюн джевап бере.
Себепсиз дерске кельмесинлер бакъайым!
"Чхай-чхай" курешине мен нафиле ерде язылдыммы, ёкъса.
Мен бу куреш боюнджа группамызнынъ чемпионым.
Тюневин алтынджы сыныфтан учь дане огълан бизим "журналистимиз" Данила Петренконы урмакъ истедилер.
Мен оларгъа "чхай-чхай" усулларынынъ тек ярысыны нумайыш эттим.
Олар Даниланы тынч быракътылар ве мектеп директорына сенинъ устюнъден шикяет этермиз деп къоркъуздылар.
Бакъса сен къараманларгъа!
Бизим сынфымызда эр бир талебе — шахыс.
Мисаль ичюн Борис Пакны алайыкъ.
Биз оны Ким Ир-Сен деп чагъырамыз.
О, бизде баш сиясетшынас.
Якъын ве узакъ четэльдеки вакъиаларны дикъкъатнен козете ве бизни бутюн джианда олгъан вакъиалардан хабердар этип тура.
Я, бизде не къадар сюргюн олунгъанлар бар!
Гуля Омерова, Эдем ве Рустем Асановлар, Аня Фукс, Саша Галустьян, Виктор Гесиод, биз оны Пифагор деп чагъырамыз.
О, мектебимизде энъ яхшы математик.
Отуз адам — он миллетнинъ векили.
Эр кереси сыныфта дава я да къавгъа башлайджакъта, мен оларгъа: бешинджи "а" сынфындаки эр анги маджера ватандашлар дженкининъ башланмасына тенъ келе, деп ачыкъ-ачыкътан айтам.
Барсын, олар да месулиет не олгъаныны бильсинлер.
Сынфымыз пек муаббет.
Биз бири-биримизге мусафирликке барамыз, догъгъан куньлерни берабер, бутюн сынфымызнен къайд этемиз, окъувда кери къалгъанларгъа ярдым этемиз, агъыр алларда бири-биримизге къол узатамыз.
Бизим аджайип сыныф реберимиз бар.
Алия Саидовна.
Биз оны севемиз ве урьмет этемиз.
О, бизим акъикъий достумыз.
Кечкен афтада февкъуляде вакъиа юзь берди.
Гуля Омерова дерслерни къачырмагъа башлады.
Мектепке бир кунь кельмеди, эки кунь кельмеди...
Недир юзь берген.
Гуля бири-бири артындан эки кунь дерслерге кельмемеси мумкюн дегиль.
Дерслерден сонъ мен догъру, оларнынъ эвине бардым.
Мен акълы чыкътым.
Гулянынъ былтыр мектепни битирген агъасы Дилявер эвнинъ дамында иш япкъанда, аягъы тайып дамдан йыкъылгъан ве белини агъырткъан.
Дилявер истидатлы рессам.
Сынфымызнынъ къызлары онъа ашыкъалар.
Мен де.
Иште, онынъ ярдымынен чыкъкъан "Шейтан арабасы" деген дивар газетамыз мектепте энъ яхшы ве энъ кулюнчли газета сайыла.
Диляверге шимди къолай дегиль.
Онъа бир йыл тёшекте, турмайып ятмакъ керек.
Лякин о рухтан тюшмей.
Эр шей окей оладжагъына инана!
Йыл боштан-бош кечмесин деп о, рессамлыкъ окъув юртунынъ гъыябий болюгине окъумагъа кирмеге къарар берди.
Биз мейдангъа кельген вазиетни невбеттеки топлашувымызда музакере эттик.
Къолтутув группасыны мейдангъа кетирмеге ве хастанынъ янында невбетчилик япмагъа къарар бердик.
Энъ эсасы — Диляверге озюне олгъан ишанчны джоймамагъа ярдым этмек.
He къадар аз янъгъыз къалса шу къадар тез аякъкъа турар.
Базар эртеси куню Гуля мени четке чагъырып насылдыр бир зарфны косьтерди.
Бу — мектюп, рессамлыкъ окъув юртунынъ джевабы.
Мектюпте язылгъанына коре, Дилявер Омеровны Украина гражданы олмагъаны себебинден окъув юртуна къабул этип оламайлар экеп.
Мектюпни директор имзалагъан.
Мен атта директорны козь огюне кетирдим: узун бойлу, азгъын ве ачувлы...
— Сен мектюппи Диляверге косьтердинъми?
— деп сорадым мен.
— Ёкъ, — деди Гуля.
— Догъру япкъансынъ.
Дерслерден сонъ невбеттен тыш топлашувымыз оладжакъ деп, тенефюсте илян эттим.
Кимдир дарылды лякин мен сесимни чыкъарып мектюпни окъудым ве эр шей ерли-ерине тюшти.
Эгер къаравул бизни сыныфтан къувып чыкъармагъан олса, топлашувымыз сабагъадже девам этер эди.
Башта, бутюн сынфымызнен окъув юртунынъ директорына бармакъ керек, деген теклиф тюшти.
Бу теклиф ичюн атта рей биле бердик, керчек, бир агъыздан рей берильмеди, Данила Петренко къаршы чыкъты.
Бутюн сынфымызнен бармакъ олмаз, директорнынъ кабинетине сыгъмамыз, деди.
Учь адамдан ибарет векялетли делегация сайламакъ теклиф этильди.
Беш адамгъа разы олдыкъ.
Делегацияныиъ эркянына Нина Морозова, о, бизим баскетбол командамызнынъ капитаны, Данила — о, арамызда энъ юксек бойлу, эгиз агъа-къардашлар Эдем ве Рустем Асановлар, олар бизим чалгъыджыларымыз ве сыныфта энъ гузель кийингеи огъланларымыз, ве, эльбет де, мен — делегациянынъ етекчиси сыфатында кирдим.
Окъув юртунынъ директоры бизни бир кереден къабул этти.
Директор кенъ джаврунлы, мавы козьлю, гурь, дюльбер сакъаллы бир адам эди, акъикъий рессам олгъаныны бир кереден корьмек мумкюн.
Эр биримизнен къол тутушып селямлашты, адларымызны, сойадларымызны ве насыл меселенен кельгенимизни сорады.
Биз онъа эр шейни бирер-бирер айттыкъ ве мектюпни косьтердик.
Дилявернинъ чызгъан ресимлери акълымда, оны гъыябий болюкке имтиансыз къабул этмеге азырым, лякин келеджектеки талебелернинъ джедвели Маариф назирлигинде тасдикълана ве анда яшав еринден алынгъан справкада гражданлыкъ акъкъындаки къайдгъа бир кереден дикъкъат этерлер, деди.
Невбеттеки топлашувда биз огъурсыз сеферимиз акъкъында икяе эттик.
Энди не япмакъ керек, деп тюшюнмеге башладыкъ.
Дилявернинъ паспорты бармы?— деп сорады кимдир.
Бар, акъикъий сою, устюнде украин герби де бар, деп джевап берди Гуля.
Анда ялынъыз гражданлыкъ акъкъында къайд етмей...
Бу да насыл шей!
Демек, он алты яшымызны толдургъанымызда бизге гражданлыгъымыз язылмагъан паспортларпы тантаналы суретте такъдим этеджеклерми?
Мен бу тюшюнджелеримни сесимни чыкъарып айттым, лякин Саша Галустян манъа итираз бильдирди.
Онынъ татасы кеченлерде паспорт алгъан, ве анда, сонъки саифеде гражданлыкъ акъкъында къайд бар экен.
Я мен матювим, я да ич бир шей анъламайым.
Демек, Украина сакинлери эки категориягъа болюнелер: гражданлыгъы олгъанларгъа ве гражданлыгъы олмагъанларгъа.
Барып да сенде гражданлыкъ акъкъында къайд олмаса — демек сен озь мемлекетинъде бош ерсинъ.
Огюнде таячыгъы олмагъан сыфырсынъ!
Олмайджакъ шей!
Бойле олмамакъ керек.
Бешинджи “а”нынъ делегациясыны маариф назирининъ узурына ёлламагъа бир агъыздан къарар берильди.
Ве, назир делегациянынъ векялетлигине шубеленмемеси ичюн оны аит мандатнен темин этмеге къарар бердик.
Даниланынъ бабасы белли журналист, оларнынъ эвинде язы машинкасы да, компьютер де бар.
Данила бабасына язгъан макъалелерини компьютерде джыймагъа ярдым эткенини билемиз.
Биз Данилагъа шойле мандатны азырламакъны авале эттик, барсын оны корип, назирнинъ козьлери тёгерекленсин.
Данила эр шейни кереги киби япкъан!
Мандат кереги киби олгъан.
Юкъарысында — къаиде боюнджа — сынфымызнынъ эмблемасы.
Бизге оны бир вакъытлары Дилявер чызгъан эди.
Бираз ашагъыда буюк арифлернен: “13-нджи орта мектепнинъ 5-нджи “а” сынфынынъ Векялетли Кенъеши”, даа бираз ашагъыда — мектебимизнинъ почта индекси, там адреси ве, муим бир деталь, директорнынъ телефоны язылгъан.
Мандатнынъ энъ ашагъысында — тёгерек муурь.
Дерслерден сонъ, дос-догъру назирликке бардыкъ.
Назирнинъ узурына бизни йибермедилер.
Онынъ кятиби — акъикъий йылан экен.
Назирнинъ сизсиз де иши богъурдакътан, балаларнен огърашмагъа онынъ вакъты ёкъ, деди.
Биз бу йылангъа ачлыкъ илян этеджекмиз ве къабулханеде сонъ нефескедже отураджакъмыз деп къоркъуздыкъ.
Ачлыкъ сёзюни эшиткенинен, о, бизни баштан аякъ сюзди ве къол сильтеди — ачлыкъ тутсанъыз тутунъыз!
Ачлыкъ сынавындан кечип оламадыкъ.
Эдем ве Рустем, унуттылар гъалиба, сабалыкъ янларына алгъан къавалтыларындан къалгъан шейлерни ашап башладылар.
Нина ачлыкъны токътатмакъ ве ярын бутюн сыныфнен келип, назирнинъ пенджерелери астында пикетке турмакъны теклиф этти.
— Догъру!— деп къолтуттылар онъа Эдемнен Рустем.
— “Диляверге алий малюмат алмагъа укъукъ берильсин!” деген плакат язармыз ве гъалебеге иришмегендже турармыз.
Мен кятибеге бакътым, о, бу акъта не айтыр экен?
Ве биз ондан джевап беклегенимизни анълады.
— Буюрынъыз, — деди о, — истегенинъиз къадар тура беринъиз.
Азбарымыз балабан, бутюн мектебинъизни алып келе билесинъиз...
Демир киби къадын.
Оны ич бир шейнен алып оламазсынъ.
Шунда мен сонъки имкяндан файдаланмагьа джурьат эттим — Мандатны чантамдан чыкъарып огюне къойдым.
Мандатны корип, сескенди: козьлюклерини бурнунынъ усьтюне ерлештирип, бизим весикъамызны дикъкъатнен огренмеге башлады.
Шу арада къабулханеге устюнде мешин куртка, элинде папкасы олгъан орта бойлу эр киши кирип кельди.
— Бу да кимлер, я?
— деп сертче сеснен сорады о, бизлерге бакъып.
— Делегация, Пётр Михайлович, — деп джевап берди кятибе къадын.
— О да насыл делегация?
— Векялетли.
Мандатлы, — деп бизим Мандатымызны онъа узатты.
О, весикъаны дикъкъатнен козьден кечирди, сонъра бизге бакъып:
— Джиддий, девлет иши олса керек.
Буюрынъыз, — деп кабинетнинъ къапысына ишмар этти.
Анълагъанымызгъа коре бу — назирнинъ озю экен.
Оны эки сааттен берли беклегенимизни эшиткенинен, кятибе къадынгъа, чай кетиринъиз ве ярым саатке кабинетке кимсени кирсетменъиз, деп эмир этти.
Биз Пётр Михайловичке меселени тантиминен анълаттыкъ.
Къанфетнен чай ичер экенмиз, назир телефонда кимлернендир лакъырды этти, сонъ бизге бакъып:
— Тувгъанларым, анълайсынъызмы... сиз эльбет де, бу меселени котерип догъру япкъансынъыз.
Гражданлыкъ — бу муим меселе.
Лякин назирлик бирде-бир адамгъа гражданлыгъы олмаса онъа алий окъув юртуны битиргени акъкъында диплом берип оламай.
Мен беллесем, бу меселени Къырым Юкъары Шурасында чезмек керек.
Эртеси куню биз Юкъары Шуранынъ пропусклар болюгинде весикъаларны ресмийлештирдик.
Шу ерде плакатлар ве байрачыкълар котерип, адамлар тура эдилер.
Эсасен къартий ве къартлар.
Араларындан бири бизни корип: — “Мына энди меселе балаларгъа да келии етти”, — деди...
Бизни Инсан укъукълары боюнджа комиссиянынъ реиси къабул этти.
О, бизни динълеген сонъ, къолларыны джайып:
— “Бойле меселелер Киевде я Юкъары Шура, я да президент севиесинде аль олуна” — деди.
Биз президентке мектюп язмагъа башладыкъ.
Мен тахта янында турам.
Элиме бор алып язмагъа башладым.
“Къыйметли Президент аркъадаш!” Сынфымыз мени кулькюге тутты.
“Аркъадаш” сёзю модадан чыкъкъан ве шимди бойле язмайлар эмиш.
Мен “аркъадаш” сёзюни сильдим ве оны “эфенди” сёзюнен денъиштирдим.
“Къыйметли Президент эфенди!” Кене кулькю котерильди.
Мегер, “къыйметли” ве “президент” деген сёзлер бири-бирине уймай экенлер.
Эдемнен Рустем “эфенди” сёзюне умумен къаршылар.
Оларнынъ фикриндже президентни бутюн халкъ сайлагъан экен, демек о, халкъ хызметкяры.
Мен элиме чул алып тахтада язылгъан сёзлерни силем ве кене язам: “Урьметли бизим хызметкярымыз, Президент!”
Сыныфта кулькю къопты.
Мен элимдеки борны ташлап, ериме кечип отурдым.
Насыл истеселер ойле язсынлар!
Эгер биз эр бир сёз ичюн бойле дава этеджек олсакъ, Дилявер тюзелип аякъкъа турар, гражданлыкъ меселеси де чезилир.
Ишке Данила киришти.
Тахтанынъ юкъары кошесинде “Украина Президенти Л.Д.Кучмагъа.
Бираз ашагъыда, Урьметли Леонид Данилович!”.
Сонъ сатырлар озь башына язылгъан киби бири дигери артындан пейда олып башладылар:
“Сизге 5-нджи “а” сынфынынъ талебелери мураджаат этелер.
Бизим сынфымызда он миллетнинъ векиллери: украинлер, руслар, къырымтатарлар, еудийлер, эрменилер, урумлар, немселер, лехлер, белоруслар ве бир корейс окъуй.
Дост-муаббет яшаймыз.
Кимерде, сийрек-сепелек олса да, давалашамыз.
Биз Президентке эр шей акъкъында яздыкъ.
Ишсиз къалгъан ана-бабаларымыз акъкъында, кичкене нефакъалары олгъан къартана ве къартбабаларымыз акъкъында, мектебимиз, оджаларымыз, язлыкъ татиллер акъкъында, акъшамлары электрик току бермегенлери акъкъында яздыкъ...
Лякин Борис Пак бизни вакътында токътатты.
О, юмругъыны ралеге урып:
— “Дилявер акъкъында не вакъыт язаджакъмыз?” — деп сорады.
Мектюпнинъ экинджи ярысында сёз бутюнлей Дилявер акъкъында олды.
Онынъ насыл истидатлы рессам олгъаны, окъув юрту, гражданлыкъ акъкъында, атта сатын алмасы кучь олгъан сакъатлар арабачыгъы акъкъында яздыкъ...
Данила бизим мектюбимизни компьютерде джыйды ве эр биримиз мектюпнинъ астына имза чектик.
Шу куню Даниланынъ бабасы Киевге, президентнинъ журналистлернен оладжакъ невбеттеки корюшювине кетмек керек эди.
Мектюпни шахсен Президентнинъ озюне такъдим этерим, деп бизге сёз берди.
Арадан учь афта кечер-кечмез сынфымызгъа мектебимизнинъ директоры кирип кельди.
Эпимиз сустыкъ.
О, бизге серт-серт бакъып, къатты тавурнен:
— Украина Президентине мектюпни сиз яздынъызмы?— деп сорады.
Я..Я... яздыкъ...-явашчыкътан джевап бердик.
О, папкасындан бир зарф чыкъарып маса устюне къойды.
— Мына сизге джевап кельди.
Биз оны невбетнен окъудыкъ.
Биринджи раледен башладыкъ.
Къыйметли балалар!
Мктюбинъизни алдым.
Ачыкътан язгъанынъыз ичюн чокъ сагъ олунъыз.
Тенкъитни козь огюне алырым ве элимден кельген бутюн шейни япарым.
Сюргюн олунгъанларнынъ гражданлыгъы акъкъындаки меселе якъын келеджекте аль олунаджакъ.
Рессамлыкъ окъув юртунынъ директорына Дилявер Асановны окъувгъа къабул этмеге мусааде этильди.
Сизге экъ гузель эйиликлерни тилейим.
Яхшы окъунъыз, бири-биринъизге, ана-бабаларынъызгъа ярдым этинъиз.
Вакъыт тез кече, бир къач йыл кечер, сиз осерсинъиз ве келеджеги аджайип олгъан янъы Украинанынъ къуруджылары олурсынъыз.
Урьмет иле Президент.
Арадан даа эки афта кечкен сонъ бешинджи “а” сынфынынъ адына почтадан кягъыт кельди.
Биз почтагъа чапып бардыкъ, балабан посылка алдыкъ ве, акъшам Диляверге арабачыкъны тантаналы суретте такъдим эттик.
Базар куню биз Диляверлернинъ эвинде топландыкъ.
О, къарындашнен янъы къартинасынынъ къараламасыны япа, картина а“Бешинджи “а” Президентке мектюп яза” деп адландырыладжакъ.
# Къартанамнынъ алтынлары
Балалыгъымда яшагъан сокъагъым — Училищная эди, амма мен шу сокъакънынъ ялынъыз бир къысмы, эски мезарлыкънен Клара Цеткин сокъагъы арасындаки ерини яхшы биле эдим.
Эски мезарлыкъны мен бильмейим, бизлер шу Училищнаягъа кочип кельгенде энди мезарлыкъ ёкъ этильген, о ерни къазып тегизлеген ве анда учь къатлы эки эв къургъан эдилер.
Шу Училищнаянен Клара Цеткин сокъакълары бирлешкен ерде бир кичкене фурун чалыша.
Меним акълымда сокъакънынъ шу, алчакъ къорасы олгъан учь къат эвден башлап фурунгъа къадар олгъан ери синъип къалды.
Ондан да башкъа шу таш тёшевли сокъакътан кяде бир ат налларынынъ такъылдысы ве фаэтон копчеклерининъ давушы аля-бугунь къулакъларымда.
Сокъакънынъ четлери адамларнынъ аякълары астында ашалып тегизленген дёрткоше пляки ташларнен ортюли.
Сокъакъ бою экильген акация тереклери баарь кельсе ап-акъ олып ачалар, этрафкъа аджайип бал къокъусы таркъала тургъан.
Биз шу янъы эвимизге кочькен сонъ, мен ичюн энъ макъбул олгъан мусафир, меним эмджемнинъ къызы Мунивер олды.
О, бизге мусафирликке узакъ Керменчиктен кельген эди.
Мунивер менден беш-алты яш буюкче, озю де кимсеге таби олмагъа севмеген къыз.
О, эв ичинде, дёрт дивар арасында отурамай, тарсыкъа да, анам ишке кеткенинен биз экимиз де азбар къапыдан тышарыгъа ашыкъамыз.
Буюк сыр, деп Мунивер манъа тютюн ичкенини айтты.
Бизим эвимизде исе тютюн ичкен адам олмагъанындан себеп, эм де оны парагъа сатын алмакъ ичюн Муниверде капик олмагъанындан, бизлер ёл бойларында сигар тюплерини къыдырып юремиз.
Клара Цеткин сокъагъына чыкъып, ашыкъмай эр бир ерни козьден кечирип тап Субхи сокъагъына етип барамыз, андан да, буюк джамлары олгъан аптека алдына барамыз.
Онынъ артында исе макъсыма толу шишелер туралар,
о ерде де баягъы сигар тюпчиклери таптыкь, лякин Мунивер кене де къанаатленмей — ёлумызны девам этемиз.
Бизлер бираз даа юрген сонъ “Субхи” кинотеатрининъ огюне барып еттик.
Мында “Буюк шеэрнинъ ярыкълары” адлы кино кете.
Диварларгъа япыштырылгъан афишалардан Чарли Чаплин кулип бакъа.
Билет сатылгъан ерде, даа эрте олса да, баягъы адам невбетте тура.
Бизим къыдыргъанымыздан да о ерде чокъ экен.
Мунивер эки джебини де сигар тюплеринен толдурды.
Мунивер манъа да тютюн ичмесини огрете,
мен оксюрем, козьлеримден яшлар чыбыра.
Шу вакъытта да янымызда анам пейда ола.
Муниверге яхшы бир шамар патлай, манъа исе — къайыш къушакъ.
Анам биз о къадар къыйынлыкъларнен топлагъан “зенгинликлеримизни” алып чёплюк къопкъасына ташлай.
Мен котек ашагъан кучелек киби кошеге тыкъылып агъламсырайым,
Мунивер исе меним омузымны сыйпап:
“Агълама, биз Керменчикке баргъан сонъ истегенимиз къадар тютюн ичермиз, кимсе бизлерге кедер этмез” — дей.
Меним асла да тютюн ичеджегим кельмесе де “яхшы” деген киби башымны саллайым, Мунивер де мени къучакълап: “Ах меним кадячыгъым”, — деп къушакъ ашагъан еримни сыйпай.
Анам сыкъ-сыкъ Керменчикни хатырлай, Керменчик онынъ догъгъан кою.
Манъа о кой пек узакъта олгъан киби келе, о буюк къырлар артында, эм анда барып чыкъмакъ да ойле къолайлыкънен олмай.
Акъшам яткъанымызнен Мунивер мени озюне тартып, яваштан къулагъыма ярын Велиша дайы келип бизлерни Керменчикке алып кетеджегини айта.
Мен де онъа къуванып чокъ вакъыткъа къадар юкълап оламайым, юкъусырагъан сонъ исе къуш олып ер усьтюнде учам да, шу эфсаневий Керменчикни къыдырам.
Сонъ яваштан барып ерге къонам да, йымшакъ отлар ичине ятам, шу ань кимдир меним устюме минип, мени богъып башлай.
Буюк зорлукъларнен мен онынъ астындан сыптырылып чыкъам да, сувукъ тер тёкип уянам.
Юрегим де бармагъа ер тапмай.
Гедженинъ дер маали.
Эр кес юкълай.
Дивар устюнде саат чыкъылдай, мен исе юмручыкъларымны коксюме басып, тыштаки зиндан къаранлыкъкъа бакъып ачувнен:
“Къайда о мени къыйнагъан?
Мен ондан къоркъмайым, эгер де о мына шимди меним алдыма кельсе, мен онынънен котеклешир эдим”,— дейим.
Орталыкъ чым-чырт.
Мен яваш яваш озюме келем, тынчланам да, юкълап къалам.
Бираз вакъыттан кене де абдырап уянам,
Мунивер де уяна:
— Сен не чапаланасынъ?
— деп экинджи тарафына айланып ята.
Сабасына бизим къырмызы боянен боялангъан азбар къапымыз огюне “полуторка” келип токътады.
Биз Мунивернен барып онынъ кабинасына минемиз, къомшу балалар бизни корип куньлейлер.
Машина яваштан буюк ёлгъа чыкъа.
Мен машинанынъ силькинтилерини сезмейим, чюнки ёлнынъ эки тарафындан тап бурулышкъа баргъангъа къадар балалар артымыздан чапалар, олар да биз киби машинагъа минмеге арз этелер.
Машинамыз баягъы вакъыт кеткен сонъ ильк токътавымыз Алмада олды.
Анълагъаныма коре мында бизим тувгъанларымыздан кимдир яшай экен.
Бизлерни къыйметли мусафирлер киби къабул этип алдылар.
Махсус биз ичюн къой сойып, эски адет боюнджа аш азырлайлар: къарын ичине буйреклерини, джигер парчаларыны, ягъындан толдурып онъа согъан да, сарымсакъ да, пирнич де къошып тикелер де сакин атеш усьтюнде пиширелер.
Ниает, яхшы ашап тойгъан сонъ, чокъ девам эткен лакъырдылардан сонъ, бизлер Алмадан чыкъамыз.
Машинамызда бир къач сепет къандиль алмасы, олар Керменчиктеки тувгъанларымызгъа бахшыш.
Экинджи токътавымыз Багъчасарай базарында олды.
Велиша дайым бизге машинанынъ кабинасындан чыкъмай беклемемизни айта, лякин Мунивер мени тюрте.
О кунь базар куню эди.
Орталыкъ адам толу.
Базаргъа киреяткъанда телли эльва сатыджыларны коремиз.
Биз оларны корьмемезликке урып кетемиз.
Бизлер шу эльва, конфет саткъанлар янындан кечтик дегенде алдымызгъа даа да лезетли шейлер чыкъты: эвде ясалгъан хасиплер, караим янтыкълары, чибереклер.
Чибереклер эвдекиси киби ири-ири ясалмагъан, мындаки чибереклер кичкене,
тавада энъ аздан юз дане бар.
Велиша дайым ашыкъа, бир ерде чокъ отурмаймыз, бутюн базарны корип чыкъмагъа истеймиз.
Мында къаве де къавуралар.
Демир тава ичинде атеш яна,
онынъ устюне исе тенекеден япылгъан чокъ тешикли цилиндр,
онынъ ичинде кене де бир цилиндр,
о да шай тешикли.
Сатыджы шу цилиндрге ешиль къавени къоя да, яваштан айландырып башлай, вакъыт-вакъыт исе комюрлерни де къарыштырып ала.
Къаве данелери патлай, тютейлер, лякин къаведжи ашыкъмай яваштан айландыра бере.
Сонъ элине къолчакъ кийип, ичтеки цилиндрни чыкъара да, бакъыр савуткъа къавурылгъан къавелерни тёке.
Ондан сонъ муштерилерге даа сыджакъ, тютеп тургъан ве этрафкъа аджайип къокъу таркъаткъан къавени чекип бере.
Бизим машинамыз яваштан байырдан юкъарыгъа котериле.
Онынъ гудюрдисинден, саллантылардан мен юкъусырап башлайым да, башымны Мунивернинъ омузына къоям.
Бирден абдырап уянам, машина энди къартанамнынъ эви алдына келип токътагъан.
Мен тез-тез кабинадан чыкъам ве шу ань къартанам мени къучакълап багърына баса.
Къартанам мени къучакълай, меним исе тютюн, пенир, сарымсакъ, тазе пишкен отьмек ве башкъа къокъулардан нефесим тутула.
Эвге кирген сонъ меним алдыма алчачыкъ курьсюни къойып, онынъ устюне бир мешребе сыджакъ сют ве даа янъы фурундан чыкъкъан тазе отьмек кошеси къойдылар.
Эм мен ойле лезетли отьмек бир даа ич бир ерде ашамадым.
Къартанам мени пек сагъынса керек, менден козьлерини алмай, токътамай: “Ах, меним чиппийим...
Ах, меним торунчыгъым...
Ах, меним бир данем!”— деп,тамам Мунивер, мен къушакъ ашагъанда япкъаны киби мени охшай эди.
Къартанам меним тёшегимни къомшу одада ерге къойды.
Оданынъ ичи къаранлыкъ, тек ярысы “ашалгъан” айнынъ ышыгъы пенджереге ура, ондан диварларда, полда чешит кольгелер асыл олалар.
Мен къоркъам, къартанамнынъ элини йибермейим,
эгер де о турып кетсе, шу кольгелер топланып мени богъаджакълар.
— Я сен не къоркъасынъ, не къалтырайсынъ?
— деп къартанам меним манълайымдан oпe.
— Билесизми, къартанам, — дейим мен яваштан дерсинъ мени кимлердир эшитеджек.
— Акъмесджиттеки эвимизнинъ таванында кимлердир сакъланалар,
олар кимер геджелери келип мени богъаджакъ олалар...
Эм айтам, эм де къартанам мени къоркъакъ беллеп кулер деп утанам,
лякин о кульмей, меним айткъанларымны джиддийликнен динълеп тура.
— Ола, балам, ойле шейлер, — деп меннен разылаша къартанам, — ола тургъан.
Лякин сен къоркъма, мен санъа дуа окъумакъны огретирим,
текрарла меним артымдан: “Бисмилляир-рахманир-рахим, раббиесир, лядуасир, раббильтемин бильхайыр...”
Мен къартанамнынъ артындан онынъ айткъанларыны текрарлайым, олар ант эткен киби олып чыкъалар.
Къартанам манъа бир къач керелер текрарламамны эмир эте де, мен эзберлеп алгъанымны бильген сонъ:
— Эгер де шу ерде, я да башкъа ерлерде кимлердир сени богъаджакъ олсалар, шу дуаны бир къач кере текрарла, шу ань сенинъ якъанъны бошарлар, — дей.
Саба мени хоразнынъ окюр сеси, копеклернинъ авлагъаны, сыгъырларнынъ мунърегенлери, къойларнынъ къалтыравукъ сеслери уяттылар.
Мен уянгъанымнен тёшегиме отурып, диварлардаки килимлерни, ястыкъларны козьден кечирем.
Бир кереден не ерде олгъанымны да анълап оламадым.
Дивардаки рафларда дюльбер йыбрыкълар туралар.
Еримден турып кийинген сонъ акъшам бизлер аш ашагъан одагъа кирдим, анда кимсе ёкъ.
Экинджи одагъа кирип шашып агъзымны ачып къалдым.
Дивар устюнде согъан, сарымсакъ багълары асылы тура, алма, армут къурулары, тютюн деметлери, мысырбогъдай, пейджере янында исе буюк къабакълар, алма толу сепетлер, оларны биз Алмадан алып кельген эдик,
къартанам да мени шу ерде келип тапты.
Бизлер саба емегини ашар-ашамаз Мунивер келип мени къайдадыр алып кетти.
Бизлер бир сюрю бала олып къыргъа тырмаша, андан ормангъа чыкъамыз.
Мында кузь аязындан сарарып башлагъан япракълы пытакъларда джевизлер тура, худжур шей,
мен оларны тек тюкянларда ве базарларда ола беллей эдим!
Балалар кимерлери торбаларына, кимерлери сепетчиклерине джыялар, мен исе джевизлерни къырып, къырып ашайым.
Биз бир ерде чокъ отурмаймыз, эп тёпеге котерилемиз,
ниает, чокъракъ башына барып отурамыз да сарымсакънен отьмек, пенир ашап артындан сув ичемиз.
Сувны авучларымызнен алып ичемиз.
Сув сувукъ, лезетли.
Акъшамлары къартанама мусафирликке къомшу апайлар келелер.
Оларнынъ чокъусы энди эсли-башлы къадынлар.
Мен оларнынъ арекетлерине буюк дикъкъатнен шашып бакъкъанда къартанам бир фильджанны котере де дикъкъатнен тельбесини козьден кечире ве фалыны айтып башлай.
Фал биткен сонъ къартанайлар оглюклерининъ джеплеринден кисечиклерини чыкъара да, сигар бурып иче башлайлар.
Мен зорнен озюмни тутам, куледжегим келе.
Муниверге бакъам, о да пармагъыны дудакъларына кетирип, индеме сакъын деген киби, башыны саллай.
Этрафкъа сигар тютюни таркъала, о атта лампанынъ ышыгъыны биле эксильте, мен текаран къоркъкъан киби олам,
манъа шай келе — дерсинъ лампа сёнеджек де къаранлыкъта эвге джинлер киреджеклер.
Къоркъкъанымдан къартанама таба йылышам, о къучакълап мени озюне тарта.
Шу ань акълыма къартанам огреткен дуалар тюше, сонъ къоркъмайым, озюмни сербест ис этем.
Чюнки мен инанам ки, дуагъа джинлер биле къаршы турып оламайлар.
Бираздан сонъ лафлар тынды.
Эр кес диваргъа бакъып динълене.
Мен де динъленем.
Бираз динъленген сонъ дивар ичинде саат чыкъылдагъаныны эшитип къалдым,
тамам бизим Акъмесджиттеки эвимизде диваргъа асувлы саатимиз киби чыкъылдай.
Эр кес, нефесини токътатып динъленмекте, эм шу сюкюнет ичинде эпимиз эшитемиз: чыкъ-чыкъ, чыкъ-чыкъ...
Шу ал не къадар вакъыт девам эткенини айтып оламайым, лякин шу тыкъылды токътагъан сонъ эр кес терен кокюс кечирди де сессиз дуа окъуп башлады.
Меним ялынъыз энди акълым ете, о диварда ич бир тюрлю саат ёкъ эди,
экинджи одада да саат ёкъ эди, ялынъыз шу саат чыкъылдагъан дивар о ердеки къыргъа тирелип ясалгъан...
— Хайырдыр, иншалла, — дей яваштан къартанам, лякин онынъ давушында насылдыр бир раатсызлыкъ дуюла.
Чокъкъа бармай эр кес тынчланды.
Сонъ къадынлар бири-бири артындан корьген, эшиткен къоркъунчлы адиселер акъкъында айта башладылар.
— Акълынъыздамы, кечкен сене кёр Сейтумернинъ сыгъыры ольген эди, — дей Мунивернинъ янында отургъан къадын, — эм о вакъытта да пек къатты сувукълар чокъ куньлер девам эткен эди.
Огълум къарысынен Джанкойге кеткен эдилер, мен исе торунымнен къалдым.
Гедженинъ дер вакътында торуным Асанчыкънынъ сыджагъы котерильди, бала яна, атеш ичинде, мен барып эмширеден илядж сорамакъ къарарына кельдим.
Фурун янына баргъан эдим, абдырап токътап къалдым.
Фуруннынъ трубасындан тютюн чыкъа, пенджерелери де ярыкъ.
Мен яваштан якъын барып терек артына сакъландым да ичериге бакътым.
Бельки хырсызлар киргендир деп ойланам.
Амма о вакъытта шу ерде хырсыз къайдан кельсин?
Дикъкъатнен бакъсам: биревлер хамыр баса, дигерлери фурун огюнде чапкъалайлар, даа бирлери сепетлерине отьмек толдуралар.
Эписининъ усьтюнде акъ халатлар, башларында беяз къалпакълар, эм эр бири манъа таныш киби корюне, лякин араларында бир таныш адамым биле ёкъ.
Отюм патлай язды, тез-тез эвиме къайтып кельдим.
Сабасына кене де турып Айшеге кетем.
Фурун янына барсам — трубасындан тютюн чыкъмай, пенджерелери къаранлыкъ, фуруннынъ къапысында исе килит асувлы тура.
Айшеге барып гедже корьгенлеримни айтсам о куле, “санъа шай корюнгендир”, — дей.
— Фурун энди учюнджи кунь чалышмай, ун ёкъ, сёзде бугунь ун кетиреджеклер...
— Сен фурун дейсинъ,
— деп экинджи къадын башлады, эр кес де онъа бакъты.
— Акълынъыздамы, аягъы къырылгъан Сабриенинъ эви артындаки къуюны, оны учь йыл эвель комип ташлагъан эдилер,
лякин шу къуюнынъ суву киби лезетли сув бир ерде ёкъ эди.
Шу йылы меним агъам Аппаз огълуны эвлендирген эди, мен де оларгъа бутюн гедже къурабие, шекерли къыйыкъ пиширмеге тутунгъан эдим.
Саба ярыкъланып башлагъанда битирип, эвиме къайттым.
Бираз юрген сонъ санки бирев мени токътаткъан киби олды.
Бир даа бакъсам къую янында таныш олмагъан адамлар.
Биревлери сув чыкъармакъ ичюн копчекни айландыра, дигерлери бош къопкъаларны узата, даа бирлери шу сув толу къопкъаларны алып къаранлыкъкъа синъип кетелер.
Мен бир четке сакъланып бакъам, аякъларым дерсинъ ерге битишкенлер, къыбырдамагъа къоркъам.
Шай да чобан къойларыны чыкъарып айдагъандже къыбырдамай турдым.
Сонъ чобаннынъ артындан кеттим.
Къую янына барсам, о ерде кимсе ёкъ,
къоркъа-къоркъа къуюгъа якъын барып эгилип бакътым да шашып къалдым!
Къуюда сув къалмагъан, къуп-къуру.
Мен о корьгенлеримни кимсеге айтмадым.
Сонъундан о къуюны комип ташладылар...
Оданы сюкюнет басты.
Тыштан насылдыр бир зайыф сес эшитильген киби олды.
Эр ким диваргъа бакъты, дерсинъ кене де чыкъылдап башлайджакъ.
Къартанам не ичюндир терен кокюс кечирди.
Эллеринен бетини сийпап алды, дерсинъ козьлерине кедер эткен бир пердени алгъан киби олды.
Эр кес онынъ икяесини беклеп тура.
О исе ашыкъмай: меним башымны сыйпай.
Муниверге пармакъ саллай, “айтайыммы, айтмайыммы” — дер киби, яваштан отургъанларны козьден кечире.
— Бу ал акъайым ольгенден къыркъ кунь кечкен сонъ олды, — деп башлады къартанам,
— сизлер онынъ къыркъына кельген эдинъиз, о кунни билесинъиз.
Шу куню мен пек ёрулгъан эдим, зорнен юрем.
Чокъ вакъыткъа къадар юкълап да оламадым, юкъусырагъан сонъ эшитем, кимдир яваштан къапынынъ мандалыны къыбырдата.
Эвде де менден башкъа кимсе ёкъ.
Къоркътым, мен акъайымнынъ руху эвге къайтып кельсе керек, деп белледим.
Тёшегиме отурып беклеп турдым.
Къапымызнынъ мандалы эски, оны шатырдатмай ачмакънынъ чареси ёкъ.
Учь адам эвге кирди.
Мен шу ань окъуп башладым.
Олар исе, мен дуамны битиргендже къапы алдында беклеп турдылар.
Оларнынъ беклеп тургъанлары манъа кучь берди, багъыраджакъ олдым, лякин сесим къарылгъан, яваштан “Сиз менден не истейсиз?” — дедим.
Олар яваштан меним яныма келип, агъызларыны ачмадан сёйлене башладылар.
Шай олса да, оларнынъ сеслерини эшитем.
— Биз билемиз, — дейлер олар.
— Сиз яхшы эбанайсыз,
бизге сизинъ ярдымынъыз керек,
бизнен кетип олурсынъызмы?
Бу бизим сизге риджамыз, — дедилер.
Насылдыр бир кучь мени аякъкъа турсатты, мен оларгъа якъын бардым, лякин бетлерини бири-биринден айырып оламадым,
олар пек арыкъ ве узун бойлу адамлар эдилер.
Усьтлериндеки урбалары исе омузлары устюне ташлангъан шаллар киби.
Биз эвден чыкътыкъ, огде кеткен сою бираз юрген сонъ токътады, онынъ элинде явлукь пейда олды.
О, меним козьлеримни байлады.
Арттан кельгенлер исе мени къолтукълап алып кеттилер.
Мен дуям, бизлер къыргъа алып баргъан кестирмечиктен кетемиз.
Мен шу кестирменинъ эр бир ташчыгъыны, эниш-ёкъушыны билем,
лякин кестирме бир бакъкъанда шу мен бильгениме, бир бакъкъанда башкъа ёлгъа ошай.
Ниает, бизлер токътадыкъ, козьлерим багълы явлукь тюшип кетти.
Насылдыр пенджерелери яры къаранлыкъ бир эвнинъ огюне келип токътадыкъ.
Мен шу эвни моллакъайнынъ эвине ошаттым, о эвде чокъ йыллардан берли кимсе яшамай эди.
Биз кениш бир одагъа кирдик.
Диварлар астында усьтлеринде ашлар толу софралар тура.
Адамлар ашайлар, ичелер, шенъленелер, амма давушлары эшитильмей.
Анда отургъанлар меним кельгенимни биле дуймай къалдылар.
Мени догъураяткъан къадыннынъ одасына алып кирдилер.
Алдымда ап-акъ къадын узун, арыкъ эллерини къурсагъы устюне къойып ята.
Меним акълымда о къадыннынъ къып-къырмызы, атеш киби янгъан козьлери къалды.
Олар дерсинъ фенер киби ярыкъ чыкъара эдилер.
Мен къоркътым, эгер де о манъа бакъса, мен туташып кетерим белледим.
Мен оны сыйпайым, лякин инсан тенининъ сыджакълыгъыны ис этмейим.
Огъланчыкъ догъды.
Мен оны ювуп, къундакъладым, акъ къундакъкъа сарып анасынынъ янына къойдым.
Ана шай да ич бир арекет япмады.
Сонъ мени кене де къолтукъларыма кирип, эвден алып чыкътылар.
Дигер бириси мени токътатып этегимни котермемни эмир этти де, онъа бир авуч согъан япракълары къойды.
Ондан сонъ кене де козьлеримни багълап: алып кеттилер.
Азбар къапым алдында козьлеримни чездилер.
Манъа тешеккюр бильдирдилер, меним эллерим шифалы олгъаныны да айттылар.
Олар бир къач адым кеткен сонъ козьден гъайып олдылар.
Эвге кирген сонъ оглюгимдеки согъан къабукъларыны къапы артына тёкип, аякъларымны зорнен алып, тёшегимни таптым да, яткъанымнен юкълап къалдым.
Сабасына мени Мунивер уятты.
Энди кунь баягъы котерильген, ахырда да сагъылмагъан сыгъырым мунърей.
Къапы янындан кечеяткъанда акълыма согъан къабукълары тюшти, къапыны тартып артына бакъсам — шашып къалдым!
Мен къабукъларны ташлагъан ерде къабукъ дегиль де, бир къач алтын акъча ята...
Къомшулар къартанамнынъ айткъанларына, ялынъыз алтындан башкъа, инансалар керек, манъа шай корюнди.
Оны къартанам озю де абайлап къалды да,
еринден турып, рафтаки дюльбер тенеке чай къутусыны алып келип курьсю устюне акъчаларыны тёкти.
Онда дёрт алтын бар эди.
Бир афтадан сонъ Керменчикке кене де Велиша дайым келип мени алып къайтты.
Чокъкъа бармай дженк башланды.
Ондан сонъ мен бир даа къартанамны корьмедим.
Бабам да джебеге кетти, бизлер Къурман-Кемельчиге кочип кельдик, о ерде меним тизем яшай эди.
Бир къач куньден сонъ шеэрге немселер бастырып кирдилер,
% ишгъаль йыллары башланды.
Къыркъ дёрт сенесининъ бааринде, бизимкилер келип шеэрни азат эткен куньлерде мен бир дубарагъа огърадым, эм аз къалды тилим тутулаязды.
Биз яшагъан эвнинъ эки квартирасы бар эди.
Бизим алдымыздаки квартирада Катя деген бир енгепче къызынен яшай эди.
Олар экиси де телефонист олып чалышалар.
Шу куню ишке кетеджекте Катя енгепче эвининъ анахтарыны джойгъан, шу себептен кеткенде манъа айтып кеттилер ки, олар акъшам саат докъузларда къайтып келеджеклер, къапыны къакъсалар мен билип ачмакъ керегим.
Анам, къыз ве огълан къардашларым энди юкълай эдилер.
Эв сыджакъ, соба устюнде чайник яваштан сызгъырып къайнап тура, мен исе, лампагъа якъын отурып, дюньямны унутып, Аркадий Гайдарнынъ "Чук ве Гек” адлы икяесини окъуйым.
Бираздан чайник къайнап ташты, мен китапны ташлап чайникни четке чектим.
Къаранлыкъ пенджереден сувукъ кире, меп собагъа бир къач одун даа ташладым, шу арада тышары чыкъаджагъым кельди.
Диварда асувлы саатке козь ташладым, саат докъузгъа якъынлай.
Демек мыпа-мына Катя енгенен къызы къайтмакъ кереклер...
Мен аякъларымны калошларыма сокъып аяткъа атландым.
Козьлеримнен корьмесем де къаранлыкъта кимнинъдир олгъаныны ис эттим.
Чевирилип бакъкъанымнен оны эследим.
О, ап-акъ адам, эллери де пек узун, Катя енгенинъ къапысына янтайып тура.
О адамнынъ бетинде козьлери оладжакъ ерде эки атеш янып турмакъта.
Мен онъа бакъкъанымнен къатып къалдым.
Сонъ о эллерини яры котерип, манъа “сесинъни чыкъарма”, дер киби меним усьтюме келе башлады.
Манъа якъынлашкъан сайын онынъ атеш козьлери мени даа зияде якъалар.
Мен энди онынъ эллери омузларым устюне тюшкенини, онынъ къоркъунчлы бети меним бетиме якъынлашкъаныны ве козьлери де меним козь бебеклериме тикильгенини ис эттим.
Къоркъкъанымдан мийим бузлады, къыбырдап,
пармагъымны биле ойнатып оламайым.
Сонъ багъыраджакъ олдым, лякин сесим богъазыма чайнап юталмагъан отьмек парчасы киби къадалып къалды.
Чаре тапалмай козьлеримни юмдым да, атылып одагъа кирип къапыны къапаттым.
Аля-бугунь мен анамнынъ абдырагъан, къоркъкъан бетини корем.
О, меним янакъларымны шамарлай, меним исе агъзым ачыкъ, богъазымдан тек хурулды чыкъа.
Анам бир къопкъа сув алып башымдан ашагъы тёкти,
мен озюме кельдим де, пельтекленип: “Къапыны ачынъ. Катя енгем келеджек”, — деп ташладым.
Эм керчектен де шу ань къапы къакъылды, олар кельгенлер...
Бир къач куньден бизлерни вокзалгъа алып барып, айван ташыгъан вагонларгъа юкледилер де, къайдадыр алып кеттилер...
# Чалар саат
Биз Ахунбабаев адына колхозда яшай эдик.
Эвимиз демирёл станциясына пек якъын эди.
Базар куньлеринде биз, балалар, кимерде бутюн кунь поездлерни къаршылап ала ве озгъара эдик: ёлджуларнынъ бирисине салкъын сув кетиресинъ, дигерине джемиданларыны алып кетмеге ярдым этесинъ — бакъасынъ, акъшамгъадже джебинъе бир къач капик тюше.
Лякин биз станцияда тек бир локъма отьмек, бир-эки капик пара къазанмакъ ичюн отурмай эдик.
Куньлерден бир кунь перронда тертипни бакъкъан милиционер Акрам ака: “Якъында демобилизленген аскерлер эшелонлары кечеджеклер, деп эшиттим идареде, бельки бизимкилер де къайтырлар”, — деди аркъадашыма.
О вакъыттан берли биз къарт милиционерге раатлыкъ бермедик: эр кунь саба бирде-биримиз станциягъа чапып барып демобилизленген аскерлер эшелонларынынъ биринджиси не вакъыт келеджегини сорай эдик.
Ниает козьайдын хаберини алдыкъ.
Меним къомшум Мустафа чапып келип зар-зорнен нефес алып:
— Ярын саба!
Саат дёртте келеджек!
%
Башта эпимиз къувандыкъ, амма сонъ тюшюнджеге далдыкъ: я поезд кельмезден ич олмагъанда бир саат эвель уянмакъ керек де.
— Кимнинъ эвинде чалар саат бар?
— деп сорады Мустафа.
Лякин онъа кимсе джевап бермеди.
Мустафа манъа бакъып:
— Я сизинъ эвинъизде дивар саати бар да, — деди.
— Бар.
— Айса бизлерни сен уятырсынъ.
— Саатимиз чокътан берли кукуламай...
— Я чыкъылдаймы?
— Чыкъылдай.
— Олгъан экен даа.
Башта мени уятырсынъ, сонъ къалгъанларны.
Мен индемей башымны салладым да, эвимизге ашыкътым.
Саат меним башым узеринде асылы тура эди.
Онынъ эки агъыр чоюн ташы къыбырдамагъан киби корюне эдилер, лякин дикъкъатнен бакъсанъ, елькъуван йылышкъан сайын бир ташы ашагъы, экинджиси исе юкъарыгъа котерильгенини корьмек мумкюн эди.
Языкъ ки, саатнинъ куку къушу индемей эди, онынъ ичинде бир шейи бозулгъан.
Бу биз кочюрильгенде олгъан эди.
О вакъыт эвимизге эки къызыл аскер кирип, энъ керекли шейлеринъизни алып, машинагъа отурмакъ керексинъиз, дедилер.
Бизни койде яшагъан битамгъа алып кетеджеклер беллеп, мен пек къувандым, амма анам не ичюндир агълап башлады ве дивардаки саатни алып багърына басты, эм бизлер юк вагонына минмегендже оны къолундан ташламады.
Яхшы ки къомшумыз Катя ала къызыл аскерлернен лакъырды этим, къышлыкъ бир-эки урбаларымызны, ашайт малларыны топлап, бизлерни озгъармагъа вокзалгъа барды...
Иште, о вакъыттан берли куку кукуламай эди.
Мен кроватым устюнде отурып, гедже саат учьте пасыл уянаджагъым акъкъында тюшюне эдим.
Анам уятсын десем... о иштен пек кеч ве болдурып къайта, ишке саба эзанында кете.
Саатнинъ асылып тургъан ташларына бакътым: оны ойле бир уйдурсанъ да, саат учь легенде ташы меним башыма урса, мен уяныр эдим...
Амма саатке тийсем анам ярамай бир шей япа беллер...
Азбаргъа чыкъып соба устюндеки аман-аман бир къопкъа сув алгъан бакъыр чайникке козь ташладым.
Онынъ узун сюмеги: кельме яныма, тишлерим, деген киби зияде огге узангъан.
Башымда мени уятаджакъ механизмнинъ лейхасы пейда олгъандже мен собанынъ чевресини учь кере айландым.
Лейха адий, лякин аджайип эди.
Олгъаны-оладжагъы бир йип парчасы, мыкъ, тола ве бир де тапа керек эди.
Ярым сааттен сонъ бутюн керек шейлерни тапып, теджрибеге кириштим.
Дивар устюнде гедже саат учьте саатнинъ ташы тюшеджек ерни чызыкънен бельгиледим.
Узунджа бир тешик тешип, анда мыкъны къойдым.
Къалгъан ишни тез яптым: чайникни кроватнынъ кемерине астым, онынъ сюмегини йипке багълангъан тапанен тыкъаттым.
Йипнинъ бир уджуны толагъа багъладым, экинджи уджунда ильмек япып, оны мыкъкъа илиштирдим.
Мени уятаджакъ механизм чалышаджагъына эмин олмакъ ичюн чайникке сув толдурып, оны башым узерине астым.
Саатнинъ ташыны ойле вазиетке кетирип къойдым ки, саат учьке он дакъикъа къалгъанда о бутюн механизмни арекетке кетирсин.
Бойле япаракъ ястыгъымны чайникнинъ сюмеги астына къойып яттым.
Саат учь дегенде мени уятаджакъ механизм арекетке кельди: саатнинъ ташы мыкъ устюнде тайып ильмекни тюшюрди, ильмек тюшкен сонъ тола да тюшти.
Кроватнынъ юкъарыдаки кемери устюнден кечкен йипнинъ экинджи уджу чектирилип чайникнинъ сюмегинден тапаны чыкъарды ве тамам меним буруныма салкъын сув акъып башлады.
Акъшам анам ятып юкълагъан сонъ, мен озь механизмимни кене де кереги киби пекиттим.
Лякин чокъ вакъыт юкълап оламадым.
Мен поезд келип перропда токътайджагъыны ве вагондан бабам мени корип, янъы арбий урбаларнен, янашасында асылгъан къылычнен — фин дженкинде меним хатырымда о ойле къалгъан эди — атлап тюшкенини тасавур эте эдим.
Мен юкълап къалгъаным.
Тюшюмде Къара денъизни ялдап кечеяткъанымны корем.
Ялдайым-ялдайым, ялдайым-ялдайым, денъизнинъ уджу-буджагъы корюнмей.
Кучюм-такъатым къалмады, батып башладым, къуртарынъ, деп багъырдым.
Кимдир манъа къолуны узатты, сув устюне котерильмеге, нефес алмагъа ярдым этти.
Козьлеримни ачтым — башым уджунда анам къоркъу толу козьлеринен манъа бакъа:
— Не олды санъа?
Недир бойле багъыргъанынъ?
Бирден пенджереге айланып бакътым — энди саба олгъан.
Шу дакъкъасы тёшегимден атылып турдым.
Тёшегиме козь ташлагъан анам шашып, къолларынен башына япышты.
— Вай, балам!
Тюф, тюф...
Недир бу япкъанынъ...
Сен чокътан берли бойле шейлер япмай эдинъ де...
Бу тёшек-ястыкъны азбаргъа чыкъарып асмагъа къомшулардан утанам — кулерлер...
Балабан бала олып...
— Ана, бу сен тюшюнгенинъ киби дегиль...
— деп тынчландырдым оны.
— Мен биринджи уянып, балаларны уятаджакъ эдим...
Балалар манъа ачувланып, котеклемеге азыр эдилер.
Лякин мен оларгъа уйдургьан иджадым акъкъында икяе эткен сонъ, олар, хусусан Мустафа, чокъ вакъыт кульдилер.
— Я насыл олды да сен уянмадынъ?
— тааджипленип сорады Мустафа.
— Ойле олды, иште.
“Механизмим”нинь бир тюрлю эксиклиги ёкъ, — деп къорчалап башладым мен озь иджадымны, — о бир минсиз чалышты:
Саат учьте саатнинъ ташы йипни тюшюрди, сонъ тола тюшип тапаны чыкъарды ве сув дос-догьру ястыгъыма акъып башлагъан...
%
— Мен юкълагъанда башымны ястыкъ астына сакълагъан адетим бар.
Ястыкъ устюнден сув тёшегимнинъ ичине акъкъан...
Экинджи кунь танъ атар-атмаз биз перронда эдик.
Эшелонларны биз аман-аман эр афта къаршылай эдик, амма бабам ойле де къайтмады.
Ольгени акъкъында къара хабер де алмадыкъ.
Бельки хабер биз эвель яшагъан еримизге кельгендир...
Бильмейим.
Тек чокъ йыллар кечкен сонъ бабам ольгени акъкъында хаберим олды.
Фашистлернинъ танклары бабамнынъ атлылар полкыны Белорусиедеки Пинск батакълыкъларына къувып, анда атып гъайып эткенлер...
# XX АСЫРДА КЪЫРЫМТАТАР ТАСВИРИЙ ВЕ МАНЗАРАЛЫ-АМЕЛИЙ САНАТЫ
ХХ АСЫРДА КЪЫРЫМТАТАР ТАСВИРИЙ ВЕ МАНЗАРАЛЫ-АМЕЛИЙ САНАТЫ: мейдангъа келюви, инкишафы, эврими, земаневий алы
## КИРИШ
ХХ асыр къырымтатар тасвирий ве манзаралы-амелий санаты асылында тедкъикъ этильмеген, махсус араштырмаларны талап эткен бир мевзудыр.
Онынъ огренильмегени земаневий къырымтатар тарихынынъ фаджиалы вакъиаларындан келип чыкъмакътадыр.
1918-1921 сенелериндеки къызыл ве беяз терроры, 1921-1922 сенелеринде тешкилятландырыльгъан сунъий кутьлевий ачлыкъ, 1928, 1937-1938 сенелеринде халкънынъ интеллектуаль элитасынынъ идам этильмесине алып кельген репрессиялар, халкънынъ 1944 сенесинде зорбалыкънен сюргюн этильмеси, ве шу сюргюнликнинъ нетиджесинде къырымтатарларнынъ озь ватанларындан марум этильмеси ве дисперсион ерлештирилювге огъратылмасы, чокъ йыллар девамында халкънынъ дискриминация япылмасы ве онынъ медениий енъишлери девлет тарафындан унутылув ве ёкъ этилювге махкюм этильмеси миллий медениет ве санат ичюн фаджиалы ве кери къайтарылмаз джоюкъларгъа алып кельди.
Сонъки онйыллыкъта олып кечкен вакъиалар, къырымтатар халкъынынъ озь тувгъан ватанларына кутьлевий суретте къайтмалары, миллий аньанелернинъ гъайрыдан джанландырылмасы, Къырымда земаневий бедиий яратыджылыкънынъ фааллешмеси бизим тарафымыздан бакъып чыкъылаяткъан мевзуны актуаллештире, онынъ огренильмесине имкянлар бере.
Къырым ярымадасынынъ территориясында бир къач бинъйыллыкълар девамында олып кечкен узакъ муддетли этник джерьян ХХ асырнынъ башына келип, мында учь Къырым этносынынъ шекилленмесинен екюнленди.
Якъын тарихий кечмишинде озь девлетчилигинден марум этильгенине бакъмадан, мында буржуа миллетининъ инкишафы ичюн зарур олгъан бутюн социаль институтларына, сыныфларына, маддий ве маневий медениетнинъ нишанелерине (атрибутларына) малик олгъан земаневий къырымтатар миллети шекилленди.
Тахминен айны шу девирде къырым къарай (тюрк-караимлер) ве къырымчакъ (еудий-тюрклер) халкълары шекиллендилер.
Къырымтатар тилинде лакъырды эткен, ортодоксаль (православ) христианлар — къырым урумлары исе эгер 1778 сенеси ІІ Екатерина укюметининъ тарафындан тешкилятналдырылгъан сюргюнликтен къачынып олгъан олса эдилер, олар шимди Къырымнынъ дёртюнджи этносы ола билир эдилер.
Мевзудан бираз кери чекилип, гипотеза сыфатында шуны тахмин этмек мумкюн ки, эгер юкъарыда къайд этип кечильген шу этнослар девлет сынъырлары иле сарып алынгъан екяне территория ичинде табиий суретте этник джеэттен бирликте инкишаф эткен олсалар, олар эртеми-кеч екяне къырым халкъына чевириледжек эдилер.
Чюнки XVIII-асырнынъ сонунъа келип, оларнынъ эписи екяне тюркий тильнинъ ташыйыджысына, екяне умумкъырым маддий ве маневий (динден гъайры) медениетнинъ саибине чевирильген эдилер.
Этнографик группаларнынъ арасындаки екяне фаркълылыкъ конфессиянен багълы эди, яни оларнынъ ислям, иудаизм, караитчилик ве православ телькъининдеки христиан динлерини куте эдилер.
Бу ерде мисаль оларакъ земаневий булгъар миллетининъ этнопрофессиональ группаларны алып бакъмакъ мумкюн: булар — христиан динини кутькен булгъарлар, помакълар — ислям динини кутькен булгъарлар, тюркий тильде лакъырины экен, христиан динини кутькен славузянлар — гъагъаузлар.
Эльбет де, Къырым этносларынынъ екяне халкъ оларакъ интеграция олмалары бир шарт саесинде, яни 1774 сенеси Кучюк-Къайнарджа сульхына коре къырымтатарларнынъ девлети — Къырым ханлыгъы сакъланып къалгъан ве 2-3 асыр девамында озь мустакъиллигини джоймагъан такъдирде амельге кече биле эди.
Къырымтатар халкъ манзаралы-амелий ве тасвирий санаты ярымаданынъ территориясында Акъ денъиз ве Къара денъиз, Балкан, Гъарбий-Авропа ве Кавказ ареалларынынъ отуракъ халкълары медениетлерининъ чешит-тюрлю кочебе къабилелернинъ медениетлеринен кесишмеси саесинде шекиллинди ве инкишаф этти.
Эрте девирлерде булар эсасен тюркий тильде лакъырды этмеген шималий ве шаркъий иранлы кочебе къабилелери, сонърадан исе тюрк асыллы кочебе къабилелер чешит девирлерде къырымтатарларнынъ этногенезинде иштирак эткендирлер.
Земаневий къырымтатар тасвирий санаты Къырымнынъ къадимий бизанс, тюрк ве ислям медениетлерининъ тесири астында къалгъан къадимий, эрте девирдеки орта асыр ве орта асырлардаки чокъ асырлыкъ медений аньананелерни мирас этип алды ве о бугуньде-бугунь ишбу регионда чешит тарихий себеплерге коре славян-христиан медений алемининъ сарымында къалгъан озь маиетиндже тюрк-ислям ве шекильде авропаджа медениет сыфатында айрыджа ерни ишгаль этмекте.
Шубесиз, къырымтатар манзаралы-амелий санаты боюнджа тедкъикъатлар халкънынъ этник тарихыны, онынъ медениетининъ чокъасырлыкъ аньанелерини ве теракъкиятыны эсапкъа аларакъ алынып барылмалыдыр.
Къырымтатарларнынъ тасвирий санаты Русие ве Гъарбий-Авропа медений аньананелерининъ тесири алтында баягъы сонъ пейда олгъан адиседир, лякин бунъа бакъмадан, о шахсий тарихына ве девирлерине малик бир санаттыр, ве, бу санат тафсиляты тедкъикъ этильмеге мухтадждыр.
Къырымтатар тасвирий ве манзаралы-амелий санатынынъ ильмий джеэттен тедкъикъ этильмеси гъает актуальдир, чюнки бир къач онйыллыкълар девамында къырымтатар халкъы озь тувгъан медениетини ве халкъ санаты аньанелерини огренмек имкянларындан марум этильген эди.
Бугуньде-бугунь, озь тувгъан топракъларына къайтмакъ, озюнинъ медений мирасыны гъайрыдан джанландырмакъ имкянлары пейда олгъанда, земаневий джианда халкънынъ идентификациялашув проблемасы тургъанда мезкюр тедкъикъатлар айрыджа эмиетке малик олмакъталар.
ХХ асыр девамында олып кечкен бедиий джерьяннынъ анъламакъ ве талиль этмек меселелери халкъкъа Ватан дуйгъусына саип чыкъмагъа, озь тувгъан топрагъында пекинмеге ярдым этмелидирлер.
Мезкюр мевзунынъ огренильмесининъ актуаллигининъ даа бир себеби шунда ки, аля бугунь къырымтатарларнынъ ХХ асырдаки тасвирий ве манзаралы-амелий санатынынъ инкишафына багъышлангъан толу, комплексли бир ильмий иш ёкъ.
Къырымтатар халкъ санаты 20-инджи сенелеринде къыскъа муддетке олса да, гурьдели осюзге малик олгъан эди.
Бу девирде къырымтатар алими У. Боданинскийнинъ къырымтатарларнынъ халкъ эснафчылыгъы, Къырым мимарджылыгъы, археологиясы ве этнографиясы акъкъындаки ильмий ишлери дюнья юзю корьген эди.
Къырым ханлыгъы девиринде ве Къырым Русие тарафындан басып алынгъандан сонъки девирлерде Къырымны зиярет эткен алман, франсыз, арап, тюрк, лех, рус, летон, голланд ве итальян муэллифлери тарафындан къырымтатарларнынъ медениети акъкъында эпизодик шекильде язгъан шейлери чешит йылларда дердж олунгъан эдилер.
Булар эсасен, дипломатлар, сеяатчылар, тарихчылар ве джогърафларнынъ амелий санатнынъ айры чешитлери акъкъында язып къалдыргъан тедкъикъатларыдыр.
Чешит йылларда рус ве совет алимлеринден Б. Куфтин, И. Бороздин, Е. Спасская, П. Чепурина, М. Гинзбург, П. Никольский, Л. Рославцева, З. Торчинская, С. Изидинова, Л. Полканов ве дигерлерининъ ишлери нешир олунгъан эди, лякин эписи тасвирий ве манзаралы-амелий санатнынъ насылдыр бир айры чешитлерине багъышлангъан эдилер.
1944 сенесинден сонъ къырымтатарларнынъ санаты акъкъында узакъ муддет девамында сес-солукъ чыкъарылмай, аксине къырымтатарларнынъ санаты боюнджа бир-де-бир шей язып дердж этмек бу ерде турсын, атта огренмек ясакъ этиле.
1995 сенеси къырымтатар халкъы Меджлисининъ тешеббюси ве къолтутувы саесинде С. М. Червоннаянынъ "Татар Къырымнынъ санаты" адлы буюк колемли ильк ильмий иши дюнья юзю корьди.
% Бу китап Къырымтатар халкъы Меджлисининъ тешеббюси ве къолтутувы саесинде пейда олды.
Китапта ильк инсанлар пейда олгъан девирден башлап кениш тарихий фонда Къырым ярымадасынынъ санаты козьден кечириле, ХХ асырнынъ сонъларынадже олгъан къырымтатар санатынынъ инкишафындаки эсас баскъычлар бакъып чыкъыла.
Муэллиф озь тедкъикъатларыны гъает кениш бир вакъыт диапазоны черчивесинде алып баргъан, шу себептен ХХ асыр санатынынъ талили конспектив, сыкъыкъ шекильде, иджадий терджимеийаллар ве тасвирий, манзаралы-амелий санаттаки джерьянлар тафсилятлы талиль этильмеген шекильде такъдим олунгъан.
Сонъки йылларда земаневий къырымтатар санатынынъ проблемалары акъкъында девирий матбуат ичюн макъалелер язгъан озь санатшынасларымыз ве газетаджыларымыз етишип чыкътылыр.
Л. Милина, М. Меджитова, Г. Усеинова, Г. Абиева, С. Зиядинова, 3. Ниметуллаева ве дигерлери булар джумлесиндендир.
Профессиональ санатшынасларымыздан Н. Островский адына Ташкент театр-бедиий институтынынъ мезунлары А. Асанов, Л. Таирова, Э. Черкезованынъ адларыны къайд этип кечмелимиз.
% Бугуньде къырымтатар халкъынынъ тарихында халкънынъ озь тарихий ватанына къайтмасынен багълы олгъан янъы баскъыч башланды,бу мунасебетнен къырымтатар тасвирий санатыны джанландырув ве инкишаф эттирюв джерьянларыны тасвирлев, бунынъ киби де къырымтатар манзаралы-амелий санатынынъ аньанелерини даа да терен огренюв, эвеллери белли олмагъан пек чокъ абиделерни ильмий алангъа кирсетюв, халкъ яратыджылыгъынынъ маденни, агъачны, ташны бедиий джеэттен гъайрыдан ишлев, кирамет, уфакъ пластика, кичик шекиллердеки халкъ мимарджылыгъы, алтын ве орьнекли орюв, орьнекли токъума, териге, кийизге орьнек басув ве аппликация япув, бедиий токъумаджылыкъ, гобеленлер, тюклю, тюксиз ве юньден килим токъумаджылыгъы, инкрустация киби эсас чешитлерини бельгилев заруриети пейда олды.
Мезкюр къулланмада дердж олунгъан тедкъикъатларнынъ макъсады земаневий къырымтатар тасвирий санатынынъ пейда олув ве пекинюв джерьянларыны, эвельки девирлернинъ аньанелерини мирас этип алгъан халкъ манзаралы-амелий санатынынъ XX асырда гъайрыдан джанланмасы ве инкишаф эттирильмесине даир проблемаларны козьден кечирмек, къырымтатар санатынынъ бедиий хусусиетлерини ве эсас тенденцияларыны бельгилемектен ибареттир.
Къулланма муэллифининъ фикириндже земаневий къырымтатар тасвирий ве манзаралы-амелий санатыны тедкъикъ этюв ве огренюв саасында эсас ве биринджи невбетте аль этиледжек вазифелерни бельгилемек ичюн ашагъыдаки шейлерни япмакъ зарурдыр.
Къырымтатарларнынъ XX асырнынъ башынадже олгъан санатына къыскъадан характеристика бермек.
Авропанынъ тесиринен багълы оларакъ Къырымда санатнынъ янъы, аньаневий олмагъан шекиллери — ресим, графика, эйкельтырашлыкъ шекиллерининъ догъув джерьяныны косьтермек.
Къырымтатарларнынъ тасвирий санаты инкишафынынъ эсас баскъычларыны козетип чыкъмакъ, етекчи рессамларнынъ иджатларыны талиль этип, ишбу талиль эсасында бедиий джерьяннынъ эсас чизгилерини бельгилемек.
Сонъки онйыллыкълар ичинде тасвирий санатта олгъан эсас акъымлар ве тенденцияларны, мевзуларны ачып косьтермек, етекчи рессамларны бельгилемек.
Къырымтатарларнынъ Къырымда ве онынъ тышында мевджут олгъан бедиий эснафлар боюнджа аньаневий меркезлерини ве оларнынъ бири-бирилеринден локаль фаркълыгъыны бельгилемек.
Тасвирий санатнынъ шекилленюви ве инкишафында аньаневий медениетнинъ ролюни бельгилемек.
Къырымтатар усталарынынъ аньаневий бедиий-эснафчылыкъ усулларыны характеризлемек.
Къырымтатарларнынъ халкъ манзаралы-амелий ве тасвирий санатынынъ эсас стилистик хусусиетлерини ве оларнынъ инкишафындаки тенденцияларны бельгилемек.
Къырымтатарларнынъ манзаралы-амелий ве тасвирий санатынынъ халкънынъ маддий ве маневий медениетининъ дигер чешитлеринен озьара багъыны ачмакъ, къырымтатарларнынъ ве оларнынъ этрафында яшагъан дигер халкъларнынъ манзаралы-амелий ве тасвирий санатлары арасындаки умумий чизгилерни ве фаркълылыкъларны бельгилемек.
% Мезкюр къулланмада беян этильген тедкъикъатларнынъ методологик негизини къырымтатар халкъ манзаралы-амелий ве тасвирий санатларына аит эсерлерни огренюв, оларнынъ бедиий джехеттен талили ве санатшынаслыкъ джехетинден телкъини тешкиль этелер,затен, манзаралы-амелий ве тасвирий санатларгъа миллий медениетнинъ бир къысымы сыфатында, халкънын тарихи, этногенези, дюньябакъышы, эмек ве турмуш шараитлери, аньанелери, урф-адетлери, фольклоры ве халкъ иджадиятынынъ дигъер чешитлеринен багълы халда къыймет кесмек лязим.
Тедкъикъатнынъ ильмий янъылыгъы шундан ибарет ки, ильк кере ильмий амелиятта къырымтатар тасвирий ве манзаралы-амелий санатынынъ теракъкъий этмеси комплексли суретте талиль этиле, комплексте аларакъ, къырымтатарларнынъ халкъ манзаралы-амелий ве тасвирий санатынынъ эсас чешитлери ве инкишаф баскъычларыны характеризлеген кениш даиредеки абиделери гъайрыдан анъламагъа ве тарихий-санатшынаслыкъ талилини япмагъа арекет этильди.
Ильк кере ильмий алангъа дигер мемлекетлерде яшагъан къырымтатар диаспорасынынъ санаты боюнджа эвеллери огренильмеген фактологик материал кирсетильди.
Аньаневий халкъ бедиий эснафларынынъ даркъалув ареаллары бельгиленди, оларнынъ меркезлери къайд этильди, етекчи усталар ве рессамлар акъкъында малюматлар топланылды, эсас бедиий-эснафчылыкъ усуллары язып алынды, къырымтатарларнынъ халкъ бедиий яратыджылыгъынынъ структурасы бельгиленди, онынъ эсас чешитлери тасниф этильди.
Муэллиф тарафындан отькерильген ве келеджекте айры монография оларакъ нешир эттиреджек къыясий талиль Къырым ве онынънен сынъырдаш территорияларнынъ манзаралы-амелий ве тасвирий санатларыны огренип чыкъмагъа ве къырымтатарларнынъ бедиий аньанелерининъ тарихий инкишафтаки озьгюнлигини бельгилемеге имкян береджек.
Къырымнынъ санатшынаслыкъ илиминде ильк кере манзаралы санат эсерлери халкъ яратыджылыгъынынъ аньанелери, урф-адетлери, мерасимлери, дигер чешитлеринен къыяслап талиль этюв усулы къулланыладжакъ.
Къулланмада кетирильген тедкъикъатларнынъ амелий къыймети шундан ибарет ки, олар къырымтатар халкъ бедиий эснафларыны ве профессиональ санатны гъайрыдан джанландырувда, оларны инкишаф эттирювде ве тедкъикъ этювде ярдымда булунаджакълар; топланылгъан ве талиль этильген материал XX асырдаки къырымтатар санаты теракъкъиятынынъ даа да толу манзарасыны тасавур этмеге имкян береджеклер.
Тедкъикъатларнынъ материаллары илериде земаневий къырымтатар санаты боюнджа отькериледжек араштырмаларда, бунынъ киби де рессамлыкъ алий окъув юртларында лекциялар ичюн материал сыфатында ишлетиле билирлер.
Къырымтатар халкъ манзаралы-амелий ве тасвирий санаты санатшынаслыкъ тарафындан ильк кере комплексли, бутюнликли бир адисе оларакъ огренип чыкъув заруриети монографик янашувны ве онынъ эсас чешитлерининъ изченликнен талиль этювни козьде туткъан эди.
Муэллиф тарафындан бельгиленген тедкъикъатлар боюнджа меселелер даиресине ашагъыдакилер кирсетильди:
- тедкъикъатлар боюнджа иш язылгъанда огренип чыкъылгъан архив менбалары ве музейлер коллекцияларынынъ характеристикасы; экспедициялар вакъытында отькерильген тарла тедкъикъатлары нетиджелерининъ екюнлери;
- къырымтатарларнынъ этногенези ве медениетлерининъ шекилленюв тарихларына къыскъаджа экскурс;
- къырымтатар этносынынъ шекилленювинде тюркий негиз ве тюркий олмагъан негизнинъ ролю ве оларнынъ медениетлерининъ фаркъ эткен аляметлери, къырымтатарларнынъ медениети ве тарихынынъ чешит девирлеринде оларнынъ этрафында яшагъан халкълар медениетлерининъ озьара тесири ве озьара къарышмасы, халкънынъ миллий-тарихий территориясындан иджрет этмеси ве сюргюнге огърав далгъаларынынъ миллий медениет ве миллий санатнынъ земаневий вазиетине тесир этмелери, ве шу себеплернинъ акъибети оларакъ, къырымтатарларнынъ эм ана-юртларында, эм де диаспорада къырымтатар этнографик группаларнынъ екяне монолит бир этнос сыфатында сурьатлы миллий-медений консолидациясы.
Юкъарыда къайд этильген ве бугуньде къырымтатар халкъ санатынынъ земаневий тедкъикъатчылары огюнде тургъан проблеманынъ айрыджа кескин олгъаны мунасебетинен Украинада къадимий Къырым санатыны — къырымтатар санаты, иште, бойле бир санаттыр — огренюв боюнджа ильмий меркезнинъ мейдангъа кетирильмеси гъает зарурдыр.
Шекильдже алгъанда бу санатшынаслыкъ боюнджа ильмий-тедкъикъат инстуты ола билир.
Бойле ильмий-тедкъикъат институтлары Русие Федерациясынынъ автономияларында ве сабыкъ совет джумхуриетлеринде мевджутлар.
Бугуньде исе яш къырымтатар санатшынаслыгъы огюнде тургъан вазифелерни 2000 сенеси мейдангъа кетирильген Къырымтатар джумхуриет санат музейининъ коллективи озь къувети ве имкянларына коре аль этмеге тырышалар.
Музей хадимлерининъ дёрт нефери Украина, Озьбекистан ве Азербайджандаки чешит-тюрлю академик меркезлерде санатшынаслыкъ илимлери намзети ильмий унванына наиль олмакъ ичюн аспирантлар.
2001 сенеси Къырым девлет санайы-педагогика институтында «халкъ бедиий яратыджылыгъы» ихтисасы боюнджа мутехассыслар азырлап башладылар.
2001 сенеси сентябрь 1-ден башлап 40 къырымтатар талебеси халкъ бедиий эснафлары ве манзаралы-амелий санатнынъ чешитлери боюнджа назарие ве амелий дерслер кечмектелер.
Дерслерни юксек ихтисаслы мутехассыслар, илим намзетлери ве илим докторлары алып бармакъталар.
Юкъарыда къайд этильген эки коллективнинъ мутехассыслары келеджекте къырымтатар санатшынаслыгъы боюнджа академик мектеп мейдангъа кетирильгенде ильмий хадимлер коллективининъ кадрлар теркибининъ негизини тешкиль этеджеклер.
Затен, бугуннинъ озюнде Къырымда якъын келеджекте къырымтатар санатшынаслыгъы боюнджа академик мектепнинъ мейдангъа кетирильмеси ичюн аятий ихтиядж, ильмий заруриет ве бутюн эсаслар бар.
## XX АСЫРДА КЪЫРЫМТАТАР МАНЗАРАЛЫ-АМЕЛИЙ ВЕ ТАСВИРИЙ САНАТЫНЫНЪ ШЕКИЛЛЕНЮВИ ВЕ ИНКИШАФ ЭТМЕСИ
### 1.1. КЪЫРЫМНЫНЪ КЪАДИМИЙ ПОЛИЭТНИК МЕДЕНИЕТИНИНЪ ФЕНОМЕНИ
Къырым медениети — джиан колеминдеки бир феномендир.
Онынъ уникаллиги территория джеэтинден деерлик буюк олмагъан ярымаданынъ сынъырлары черчивесинде асырлар девамында мында бири-бири артындан келип-кеткен чокътан-чокъ этносларнынъ къарышмасынен бельгиленгендир.
Тарих илиминде Къырым ярымадасы акъкъында Шаркъ ве Гъарбнынъ сынъырындаки алякъалар зонасы, чешит-тюрлю цивилизацияларнынъ корюшюв ери олгъан «инсанлыкъ тарихынынъ теджрибе тарласы» деген фикир тесадуфен пекинип къалмагъандыр.
Къырымнынъ джогърафик вазиети, онынъ ана-къытадан ярымада шекилинде айры булунмасы мааллий медениетнинъ специфик къурулышында аз роль ойнамагъандыр.
М. Волошиннинъ образлы этип айткъаны киби, «...мында толуп-ташкъан инсанлыкъ акъымларынынъ айры ирмачыкълары акъып келе, сакин ве чыкъымы олмагъан лиманларда къатып къала, оларнынъ сазлыгъына озь балчыгъыны къоя, бири-бирининъ устюне къат-къат ята, сонъра исе табиий суретте бири-биринен къарыша эдилер».
Тарихчыларнынъ тахминлерине коре, эйи тесирли икълим шараитлеринен айрылып тургъан Къырым топрагъы бешериетнинъ, земаневий цивилизациянынъ къадимий бешиклеринден биридир.
Археологларнынъ тедкъикъатлары саесинде мында ашагъы палеолиттен башлап, инсан дуракълары тапылды.
Симферопольден шимальге 25 километр авлакъта Зуя озенининъ вадийсинде ерлешкен Кийик-Къоба къобасы (ашагъы палеолит, 100 бинъ йыл эвельси) Къырымда энъ къадимий дуракълардан бири сайыла.
Орта палеолит девири (50-40 бинъ йыл эвельси) неандерталецлернинъ Салачыкъ коюнде (Багъчасарай районы), кроманьонларнынъ Симферополь шеэриндеки (Кучюк Салгъыр озенининъ сол ялысындаки Чукъурча къобасы), Белогорск районындаки (эвельки Къарасувбазар — Акъ-Къая) дуракълары иле такъдим олунгъандыр.
Юкъары палеолит (35-10 бинъ йыл эвельси) исе абиделернинъ кениш группасынен такъдим олунгъандыр (Бельбек озенининъ вадийсиндеки Сюрень дурагъы, Бурулча озенининъ вадийсиндеки Бурун-Къая къобасы, Аджы-Къоба къобасы ве илх.).
Олар Шималий Къараденъизбою ве Къара денъизнинъ Кавказ ялысындаки абиделернен бир чокъ бенъзерликке маликлер.
Ильк эшьяларнынъ пейда олувы таш девирининъ башларына догъру келе, меселя кемик ве бойнуздан ясалгъан ойма ве кертиклернен безетильген бу эшьяларда энди бедиий яратыджылыкънынъ иптидаий элементлери козьге чарпып башлайлар.
Бу девирде ташны, терини, агъачны гъайрыдан ишлев мелекелери инкишаф эте, акъылане ве тантиминен ясалгъан къыргъычлар, диск шекилиндеки алетлер бундан делялет бермектелер.
Маддий медениет тапылмаларынен зенгин олгъан Черная (Чоргъуна) озенининъ вадийсиндеки Сюрень-2, Шан-Къоба, Фатма-Къоба, Мурзакъ-Къоба, Боран-Къобанынъ Юкъары къатламы мезолит (14-7 бинъ йыл эвельси) девирине аитлер.
Къырым тарихынынъ къадимий девири етерлик дереджеде толу тедкъикъ этильмеген, биз неолит (милядийден 6-3 бинъ йыл эвельси) девири акъкъында баягъы чокъ малюматларгъа маликмиз.
Бу девир инкъилябдан эвель К. С. Мережковский, Н. Н. Клепинин, А. С. Моисеев киби алимлер тарафындан огренильген эди.
Оларнынъ Чатырдагъ къобалары, Бинъбаш-Къоба, Суукъ-Къоба, Пычкъы ве Сюрень койлери, Сарыголь голю янындаки дуракълар, Гурзуф даванындаки дуракъ, Учь-Къош дурагъы боюнджа япкъан тедкъикъатлары бунъа мисаль ола билир.
Къырымда къадимий сакинлер яшагъан 150-ге якъын дуракъ беллидир.
Къырым кираметининъ къадимий нумюнелери та неолит девиринден беллидир.
Булар балчыкътан ясалгъан, шекиль джеэтинден чешит-тюрлю олгъан, «базыда техника ве орьнеклев услюби иле зенгин» (Башкиров), атеште пиширильген савутлардыр.
Бойле тапылмалар Багъчасарай дживарындаки Къая-Арасы ве Симферополь дживарындаки Ат-Баш дуракъларында эльде этильди.
Энеолит (милядийден 3 бинъ йыл эвельси) девири энди маддий ве маневий инкишафтаки баягъы бир теракъкъият мевджут олмасынен такъдим олунгъандыр.
Бу девирде маденден ясалгъан такъынджалар — билезликлер ве бакъыр герданлыкълар кениш даркъалып башлайлар.
Энеолитнинъ сонъларында Къырымда санат кейфиетче янъы баскъычкъа адым ата.
Сонъундан кениш вакъыт диапазоныны къаврап алгъан (милядийден эвель XX асырдан милядийден эвель VIII асыр) ильк къаяустю ресимлери пейда олалар.
Бунъа Багъчасарай дживарындаки Таш-Айыр массивиндеки, Богатое (Бахчи-Эли), коюндеки, Вишенное (Беш-Къурткъа) кою янындаки Сары-Къая къобасындаки къаяустю ресимлери мисаль ола билирлер.
Мезкюр ресимлер арасында чешит-тюрлю къабиле нишанлары кунеш ве йылдызларнынъ темсиллерини акс эттирген ресимлер, бунынъ киби де (башта бир ав левхаларыны — атлар, силялы атлылар ве окъчуларны тасвирлеген) муреккеп ве чокъфигуралы композициялар мевджутлар.
Авропада биринджи олып чокъренкли накъшлар (дивар ресимлери) Къырымда пейда олалар.
Антропоморф, яни инсан къияфетини тасвирлеген скульптураларнынъ, меселя, Багъчасарай районындаки Счастливое (Буюк-Озенбаш ве Соколиное (Коккозь) койлери дживарында) инсан къияфетини анъдырып тургъан таш стеллаларынынъ пейда олмасы тунч девиринен багълыдыр.
Бойле стеллаларны тиклемек бутюн Къара денъиз бою ве Кавказ регионына аиттир.
Курганлар, кромлехлер (таш исарлар) киби монументаль ибадет иншаатлары мимарджылыкънынъ башлангъычлары акъкъында делялет бермектелер.
(Къырымдаки энъ буюк кромлехлерден бири Симферополь районында булуна эди, мында сув анбары къурулгъанда о сув астында къалып кеткен эди).
Курганлар ве кромлехлерни къурмакъ я да тиклемек мисаллери къомшу территорияларнынъ медениетлеринде де къайд этильмекте.
Буларнынъ эписи тунч девири ялынъыз аятнынъ фааллешмесинен къайд этильмеген, бу девирде мааллий къабилелернинъ Къадимий Шаркъ, Акъ денъиз бою, Кавказ арты цивилизациялары да кенишлеген, деп айтмагъа эсас бере.
Бу девирде Къырым территориясында (Белогорск (Къарасувбазар) дживарындаки Кемик-Оба курганынынъ адынен адландырылгъан) Кемик-оба медениети инкишаф эткен эди.
Бу девирде адамлар зираатчылыкъ ве айванасравджылыкънен огъраша эдилер.
Богатое (Бахчи-Эли) коюнинъ дживарындаки таш плита устюне оюлгъан тувар айванынынъ шекили ве зираатчынынъ иш алети олгъан — чапанынъ къияфетини акс эттирген къаяустю ресимлери бунъа делялет бермектелер.
Къырымнынъ къадимий медениети аньанелерининъ илеридеки инкишафы сруб ве салт медениетлерине аит кочебе къабилелернинъ девиринен багълыдыр.
Мезкюр къабилелернинъ яшав ареалы бутюн Шималий Къараденъизбоюны ве ашагъы Поднестровьени къаплап ала эди.
Демир асыры башлангъан сонъ оларнынъ медениетлерининъ ерине базы бир малюматларгъа коре, иран тилинде лакъырды эткен, там бельгили этник идентификациягъа малик олгъан киммерийлернинъ (гмыри-гимерийос, милядийден эвель ІХ-VІІ аа.) медениети кирип келе.
Излери Кучюк Асияда джоюлып кеткен киммерийлернинъ яшав ареалы тек Къырым ярымадасынен сынъырланмай, о Шаркъий Авропанынъ аман-аман бутюн дженюбини къаврап ала эди.
Бу халкъ акъкъында энди язылы менбаларда малюматлар пейда олгъан эди.
Олар акъкъында озюнинъ «Одиссея»сында Гомер къайд этип кече.
Базы бир мутехассысларнынъ къайд эткенлерине коре, «киммерийлер» деген термин Къырымнынъ топонимик адларында сакъланып къалгъан.
Киммерийлернинъ эсас мешгъулиети яйла айванасравджылыгъы олгъан.
Айванасравджылыкънен огърашкъан джеми къабилелерде олгъаны киби, киммерийлернинъ арасында да маденни гъайрыдан ишлев ве ондан юксек бедиийликке малик олгъан эшьяларны азырламакъ санаты юксек дереджеде инкишаф эткен эди.
Къадимий тапылмалар — саплары дёгме орьнеклернен сюслендирильген демир къылычлар ве ханджерлер, декор элементлери олгъан дженкявер балталар, спираль шекилиндеки орьнеклернен сюслендирильген ат къошумы, орьгюленген тунч билезликлер бундан делялет бермектелер.
Маденден эшьялар япмакънынъ асырлар девамында шекилленип кельген аньанелери Къырымда скифлер пейда олмаздан баягъы эвель мында мааллий «айван» услюби негизлерининъ инкишаф этип башламасына темель къойдылар.
Эгер шу ады анъылгъан киммерийлернинъ медениети оларнынъ ерине кельген ве медениетлерини сыкъып чыкъаргъан кочебе скифлернинъ медениети киби, эсасен ярымаданынъ чёль районларында инкишаф эткен кочебе айванасравджылар медениети олгъан олса, отракъ-зираатчылар медениети Къырымнынъ меркезий, дагъ этеклери, дагъ ве ялыбою районларында инкишаф эткендир.
Сёз озь адыны Симферополь дживарларында ерлешкен Къызыл-Къоба къобасынынъ адындан алгъан Къызыл-Къоба медениети акъкъында кете.
Бу ерде къадимий инсан дуракъларнынъ излери тапылгъан эди.
Джулялангъан, кунеш нишанлары шекилиндеки кертиклер ве ойма орьнеклернен сюсленди-рильген кирамет шу медениетнинъ маддий ядикярлыкълары сайылалар.
Къызыл-Къоба медениетинен параллель суретте ве я онынъ пешинден онъа сойдаш олгъан, ярымаданынъ дженюбий къысымыны къаврап алгъан тавр медениети инкишаф этип башлай.
«Тавр» этноними ярымаданынъ адларындан бири олгъан Таврида адында сакъланып къалгъандыр.
Биз таврлар акъкъындаки малюматларны таврларнынъ биринджи дайиси, яни етекчиси Таос акъкъында (милядийден эвель XIII а.) язгъан «тарих атасы» Геродотта була билемиз.
Таврлар акъкъындаки сонъки малюматлар эрамызнынъ X асырына аиттир.
Биз таврлар акъкъындаки малюматларны бизанс менбаларында да була билемиз, бу менбаларда сёз христиан миссионерлерининъ Къырымгъа ёлланылмалары акъкъында кете.
Муэллифнинъ фикириндже, Кучюк Асиянынъ дженюбий-гъарбындан Къырымнынъ дженюбий ялысына кельген рум колонистлери Кучюк Асиянынъ дженюбиндеки Таврос дагъларынынъ Къырым дагъларына бенъзегени ичюн оларны Таврос дагълары деп адландыргъандырлар, бундан келип чыкъып, шу дагъларда яшагъан сакинлер де «тавройос», яни таврлар экзоэтнонимини алгъандырлар.
Къадимий румлар Кучюк Асиядаки Таврос дагъларында яшагъан хетлернинъ медениетинен (меселя, диварларны тиклевде къулланылгъан къуру къалав принципи) Къырым сакинлерининъ медениети арасында насылдыр бир бенъзерликни коре эдилер.
Эльде этильген чокътан-чокъ делиллер таврлар медениетининъ олардан эвель кельген къабилелер медениетлерининъ варислиги акъкъында айтмакъталар.
Сёз о ве бу къабилелерде дефн этюв мерасимлеринде Кучюк Асиядаки хетлерде ве Гъарбий Кавказда яшагъан къадимий абхазлардакине бенъзеген «таш сандукъаларыны» къуллангъанлары ве къадимий мезарлыкъларнынъ бутюн бир комплексини тешкиль эткени, эм де курганларнынъ устюнде монументаль антропоморф эйкеллерни тиклев акъкъында кете.
Курганлар устюнде тикленильген инсан эйкеллерини биринджи олып таврлар япып башлагъандырлар.
Бойлеликнен, тунч асырынынъ сонълары ве демир асырынынъ башларындан башлап Къырымда чешит типтеки медениетлернинъ инкишаф эткенини, чешит этник группаларнынъ ян-янаша яшагъанларыны корьмек мумкюн.
Бунъа ярымаданынъ табиаты ве ландшафтынынъ озю ярдымджы олгъандыр.
Мында денъиз бою тюзлюклери дагъ районларына бирикип кетелер, ярымаданынъ белли бир къысымыны челик тешкиль эте.
Къадимий девирлерде къабилелернинъ ярымадада ерлешмелери о девирде укюм сюрген ходжалыкъ усулына коре амельге кече эди, деп къайд этмек мумкюн, чюнки эр бир медениет озюне келишкен ландшафт ве табиат-икълим зонасыны сечип ала эди.
Бу озь невбетинде Къырымда «учь этник виляетнинъ» пейда олмасына темель къойды, ве медениетнинъ бири-биринден фаркъ эткен озьгюн пытакълары ян-янаша инкишаф эттилер...
XV асырда екяне Къырым девлети мейдангъа кельгенге къадар бири-бирилеринен къарышып кетмедилер».
Эр бир къабиле озюнинъ экологик ерини ишгъаль эткен эди.
Бу исе оларгъа пек буюк олмагъан территориянынъ сынъырлары ичинде муаббет яшамагъа имкян бере эди.
Эалининъ ходжалыкъ тюзюми джеэтинден чешит группалары озюне хас бир симбиозны мейдангъа кетире эдилер.
Меселя, муайен бир барышыкъпервер мунасебетлер мейдангъа кельген эди, скиф алемининъ сынъырларында булунгъан тавр койлерининъ (Айвазовское, Алма-Кермен, милядийден эвель IV-III аа.) истихкямланмагъаны бундан делялет бермектелер.
Шу эки халкънынъ алякъалары ярымададаки екяне «тавр-скиф» эалиси акъкъында сёз юрсетмеге акъ бере.
Скифлер ве киммерийлернинъ озьара мунасебетлери башкъаджа бир характерде шекиллене.
Киммерийлер де скифлер киби, айванасравджылыкънен огъраша, ве амельде айны шу экологик ерни ишгъаль эте эдилер.
Лякин бу топракълар скифлернинъ менфаат черчивелери ичинде булуна эди.
Тарихий чарпышмалар нетиджесинде скифлер оларны Кучюк Асиянынъ территориясына сыкъып чыкъаралар, ве Къырым Авроасия континентининъ Алтайдан тутып Тунагъадже олгъан буюк бир территориясында кениш даркъалгъан Шималий-Иран ве Меркезий-Асия къабилелерининъ, кениш кочебе скиф медениетининъ бир къысымына чевириле.
Тарихта малюм ки, айны шу девирде Асия медениети Къырымгъа кениш бир микъяста келип кирген, мааллий къабилелернинъ медениетлеринен алякъада булунгъан ве шу медениетлернен къарышып кеткен эди.
Бойлеликнен, Къырымда цивилизациянынъ невбеттеки баскъычы, милядийден эвель VII асырда ярымадагъа келип ерлешкен скифлернен багълы олды.
Къырым скиф медениетининъ таркъалув ареалынынъ кучюк бир къысымы олгъанына бакъмадан, о скифлернинъ сонъки дурагъы олды (мында олар милядийден эвель III асыргъадже булундылар).
Бу девир этник алякъаларнынъ баягъы кениш таркъалмасынен къайд этиле.
Бир тарафтан, Къырымда скиф медениети пекинип башлай, буны скиф дюньябакъышларынынъ, табынувларынынъ, дефн мерасимлерининъ, санатларынынъ таркъалувында корьмек мумкюн.
Дигер тарафтан, Къырым медениетинде рум, сонърадан эллин цивилизациясынынъ тесири даа зияде сезилирли олып башлай.
Эллинизм девиринде мында кендилерине якъынджа олгъан тавр медениети ве динини къабул эткен ильк рум колонистлери пейда олдылар.
Къырымнынъ бутюн ялысыны озь эллерине алгъан эллинлер мында ондан зияде полис-девлетлерини, яни бир шеэр ве онынъ дживарларындан ибарет девлетлерини къурдылар.
Оларнынъ арасында энъ буюги Пантикапей эди, о Боспор девлетининъ пайтахты олды (милядийден эвель V а.).
Рум-тавр медениетининъ синтези де Къырым территориясында озь излерини къалдырды.
Бир тарафтан, биз рум демир параларында тавр Къызынынъ тасвирини буламыз.
Румлар таврларнынъ мабудеси олгъан Орхилохкъа табына эдилер.
Дигер тарафтан, таврларнынъ санаты рум мифологиясынынъ образларынен, пластикасынен толдурыла, таврларнынъ санаты антик эйкелик тесирининъ алтында къала.
Таврларнынъ кирамет санаты кениш такъдим олунгъандыр.
Савут-сабалар кунеш нишанларынен, семавий темсиллернен сюслендирильгендир, бу нишан ве темсиллер къомшу халкъларнынъ санатында да кениш таркъалгъандыр — Херсонеснинъ эллинистик къатламларында пек чокъ кирамет эшьялары тапылды, оларнынъ туткъучлары устюнде усталарнынъ адларынен ян-янаша «тавр» этноними де язылгъандыр.
Бу девир Къырым медениетининъ генезиси ичюн гъает нумюнелидир: бу девир эллин ве Рим тесири алтында алып кетирильген скиф доминантасы олгъан мааллий тавр элементлерининъ синтезинен къайд этильгендир.
Бундан да гъайры, милядийден эвель VI-V аа. аит скиф курганларында тапылгъан Иран импортынынъ эшьялары мааллий медениетлернинъ Улу Ираннынъ мирасынен таныш олгъанлары ве алякъаларда булунгъанлары акъкъында делялет бермекте.
Бу синтез ондан сонъки девирлерде инкишаф эткен къырымтатар медениетининъ темелини тешкиль этти.
Скифлернинъ озьлери (Геродотнынъ къайд эткенине коре, мында чар скифлери яшагьанлар) Къырымда аман-аман 1000 йыл, яни гот къабилелери оларны тар-мар эткенге къадар яшадылар, вакъыт кечтикче отуракъ зиратчылыкъкъа кечтилер ве шимдики Симферопольнинъ дживарында пайтахты Неаполь-Скифскийде (милядийден эвель ІІ-ІІІ а.) — сонърадан алгъан ады Керменчик (къырымтатарджада «къале» — девлет къурдылар).
Бу эллин мабуделери ве къараманларынынъ, скиф даийлерининъ эйкеллери ерлештирильген сокъакълары, фрескаларнен сюслендирильген джемаат ве мескен биналары олгъан типик антик бир шеэр эди.
Скифлернинъ Шималий Къара денъиз боюндаки къомшу антик шеэрлернен алякъаларда булунгьанлары беллидир.
Бу девирнинъ маддий медениети мааллий эалининъ чокъ чешитли медений алякъалары акъкъында делялет берген амелий санат эшьяларынынъ кениш диапозоны иле такъдим этильгендир.
Мында эм скифлернинъ «айван услюбине» характерли олгъан эшьяларны, эм эллинлернинъ къарашекилли ве къызылшекилли вазаларыны, шекилли туткъучлары олгъан Иран кузьгюлерини, Инд океанындан алынгъан мерджанлардан ясалгьан безеклерни де расткетирмек мумкюн.
Скиф эшьяларында бедиий гъаелернинъ бири-бирине япкъан тесирлерини корьмек мумкюн.
Антик орьнеклернен, селена ве сатирлернинъ, Медуза Горгонанынъ ресимлеринен сюслендирильген эшьяларда бу даа зияде корюне.
Скиф санатына Иран санатында гъает популяр олгъан полиморф мевджутлар — сфинкслер ве грифонларнынъ образлары да кирип келелер.
Скифлернинъ кочебе муити дигер медениетлерден олгъан алынтыларгъа гъает тесирчен, ачыкъ ве арекетчен олгъаныны къайд этмели.
Эллин-скиф медениетининъ синтези бир чокъ уникаль санат ядикярлыкъларынынъ пейда олмасына алып кельди, меселя Неаполь-Скифскийнинъ дживарындаки нагъышларнен (атлылар ве чалгъыджылар), агъач скульптураларнен (сфинкслер ве грифонларнынъ шекиллеринен) сюслендирильген некрополь бу джумледендир.
Бунынъ киби де мында антик кирамет, къуюмджылыкъ эшьяларынынъ нумюнелери сакъланып къалгъандыр.
Вакъыт кечтикче скифлер мааллий эалиге къарышып, ёкъ олып кеттилер.
Скифлернен бир вакъытта, яни милядийден эвель 7 асырда пейда олгъан эллин колонистлерининъ медениетлерине кельгенде исе шуны айта билемиз: оларнынъ медениети Къырымнынъ медений тарихында энъ зияде огренильген бир медениеттир.
Эбет, бу медениет Къырымда Юнанистан ве Кучюк Асиядаки киби инкишаф этмеди.
Ярымаданынъ гъарбында ерлешкен Херсонес, шаркъта Боспор чарлыгъынынъ пайтахтларындан бири олгъан Пантикапей (Керчь), милядийден эвель 6 асырда мейдангъа кетирильген Феодосия, шимдики Евпатория булунгъан ердеки Керкинитида Къырымда эллин медениетининъ етекчи меркезлери эдилер.
Боспор чарлыгъы Къырымда эллин медениетини нумайыш эткен энъ айдын бир мисальдир.
Митридат Евпатор девиринде къоджаман къудрет ве мухтешемликке иришкен Боспор чарлыгъы 800 йыл турды.
Боспор чарлыгъындаки эалининъ этник эркяны ильмий эдебиятта чокъ вакъытлар девамында мунакъашаларгъа себеп олып кельди.
Тедкъикъатчыларнынъ эксериети мында эсасен эллин ве сармат медениетлерининъ элементлерини менимсеген скифлер яшагъан эдилер, деген фикирге келелер.
Башкъа бир нокътаий-назаргъа коре, мында эалининъ эсас къысымыны эллинлер тешкиль эткенлер.
Къырым медениети инкишафынынъ бир сыра хусусиетлери Феодосиянынъ — таврларда — Ардабда, тюрк менбаларында Арадайда — тарихынен багълыдыр.
Эллин колонистлери тарафындан мейдангъа кетирильген бу шеэр бир чокъ асыр кечкен сонъ Къараденъиз боюнынъ энъ ири тиджарет ве медений меркезлеринден бири олгъан Кефе дженевиз къалесине чевириле.
Тюрк истилясы йылларында Къырым ярымадасында османлы медениетининъ меркези олгъан Кучюк Истанбул адынен анъыла.
Джогърафик джеэттен антик цивилизациянынъ дигер шеэрлерине якъын тургъан Херсонес та орта асырларгъадже Къырымда эллин ана-къыта медениетининъ форпосты олып кельди.
Херсонесте милядийден эвель ІІІ-ІІ асырларда мааллий коропласт-эйкельтырашлар тарафындан ясалгъан антик скульптураларнынъ фрагментлери бизим кунюмизгедже етип кельдирлер.
Бу фрагментлерде антик Херсонесте популяр олгъан иляхлар — Дева ве Геракл, Апполон ве Дионис ве онынъ этрафында булунгъан кимселер, Кибела ве Афродита ресимлерининъ тасвирлери мевджут.
Бу тасвирлерде Скопаснынъ, Праксительнинъ, Лисиппнинъ тесирлери козьге чарпа.
Короластика санатынынъ чечекленмеси эм ибадет ихтияджларына, эм де илькинги материал олгъанына (мермер ве гузель кейфиетли балчыкъ олмагъанына) багълыдыр.
Шеэрде терракот эйкеллерини ясагъан бир къач устахане бар эди.
Орта асырларда Херсонес Къырымда ве Гъарбий Авропада бизанс медениети ве христианджылыкънынъ трансляторына чевириле.
Бойлеликнен, антик медениет (Къырымнынъ ялы бойлары) ве тавр-скиф къабилелерининъ медениетлери (Къырымнынъ чёль ве дагълыкъ районлары) даимий озьара алякъаларда булуна эди.
Иджадий алякъалар, четтен кельген аньанелер нетиджесинде къырымлы усталар классик эйкельтырашлыкъ ве мимарджылыкънен, ордерли системанен таныш олалар, къуруджылыкънынъ янъы усул ве мелекелерини менимсейлер, эснафчылыкънынъ янъы чешитлеринен таныш олалар, меселя, пенджере джамлары ве полихром савутлар истисалыны менимсейлер.
Римде гъает популяр олгьан мозаика джамларыны (миллифиоре) истисалы кениш даркъамагъа башлай.
Антик Къырымнынъ кираметчилиги антик уркчюликнинъ толусынен менимсенильгенини нумайыш эте.
Антик урькчюликнинъ аньанелери мында эм импорт эшьяларнен, эм де эллин колонистлерининъ ясагъан малларынен кирип келелер.
Урьк усталары тарафындан мааллий балчыкътан ясалгъан къызыл лаклы, къызыл балчыкълы, кульренк балчыкълы япма эшьялар булар джумлесиндендир.
Ашхане савутлары арасында антик Орта денъиз боюнда кениш даркъагъан шекиллердеки амфоралар, пифослар, къаделер, чанакълар, шамданлар, тепсилернинъ кениш ассортименти мевджуттыр.
Товретика ве къуюмджылыкъ санатына аит эшьялар — аджайип нефис кумюшлер, тунчтан ве демирден бутюн къуюлгъан билезликлер, айван я да йыланларнынъ башларына бенъзеген ачыкъ, уджлу билезликлер, базыда исе геммалы, яни ойма ташлы юзюклерде эм эллин тесирини, эм де чёль алеми санатынынъ тесирини корьмек мумкюн.
Тапылмалар арасында такъдир иляхы Тиха, Ника, Деметранынъ тасвирлери олгъан геммалар да сыкъ расткеле.
Бу геммалар ярымадада ишлеп чыкъарылгъан маллардыр, чюнки мевджут менбаларгъа коре Боспорда таш кесюв устаханеси бар эди.
Лякин четтен кетирильген маллар да — ильмеклер, токъалар, дюгмелер кениш даркъагьан эди.
Буларнынъ эписи антик Къырымнынъ буюк шеэрлеринде медениет къуветли эллин тесири алтында инкишаф эткени акъкъында делялет бермектелер.
Амма эрамызнынъ IV асырында тюркий къабилелернинъ эрте-гъарп бирлиги олгъан хунларнынъ сеферлери Къырымда антик цивилизациянынъ излерини силип аталар, ве бизанс тесири энди антик аньанелер унутылгъан девирде кирип кельмеге башлай.
### 1.2. ОРТА АСЫРЛАРДА КЪЫРЫМДА ЭТНОМЕДЕНИЕТНИНЪ СИНТЕЗИ ВЕ ОНЫНЪ ЭСАСЫНДА КЪЫРЫМ ХАНЛЫГЪЫНДА УМУМКЪЫРЫМ МЕДЕНИЕТИНИНЪ ШЕКИЛЛЕНМЕСИ
(къырымтатарларнынъ этногенези мисалинде)
Византия къуветке кирип башлагъан сонъ Къырым (эсасен онынъ ялыбою къысымы) христиан православиесининъ тесирине огърагъан мемлекетлер даиресинде булуна ве эрте орта асыр девирине кире.
Христианлыкънынъ гъаелери, башта бир, мимарджылыкъта корюле.
Кильселер ве ибадетханелер, къобаларда ибадетханелер, базиликлер, ротондалар, часовняларнынъ къуруджылыгъы башлай.
Роман мимарджылыгъынынъ чешитлеринден бири олгъан ротонда янъы дин ичюн къурбан кеткен шеитлернинъ къабирлери устюнде къурулгъан, центрик къуббели ибадетхане — сонърадан мусульман мимарджылыгъында инкишаф этмеге башлай.
Бу — мешур инсанларнынъ, зенгин кишилернинъ мавзолей-тюрбелеридир.
Христианлыкънынъ таркъамасы фреска боялы ресим чызув санатынынъ пейда олмасына себеп ола.
Бу санатнынъ энъ эски нумюнелери ХIII-ХV асырларгъа аиттир.
Къырымда иконалар, хачлар, джемали хачлар, иляхларнынъ рельефли фигурачыкълары кениш даркъагъан эди.
Медениет ве санатнынъ дигер чешитлерине кельгенде исе, мында бизанс медениетининъ тесири чокъ корюльмей.
Эснафчылыкънынъ етекчи чешитлеринден бири сайылгъан маденни бедиий джеэттен гъайрыдан ишлев эснафчылыгъында мааллий медениетлерининъ аньанелери инкишаф эттилер.
Чёль маденджилигининъ сакъланып къалмасына Къырымгъа янъы-янъы кочебе къабилелернинъ, бу джумледен тюркий тилли къабилелернинъ келип ерлешмеси ярдым этти.
Къырымгъа могъол-татар ордулары бастырып кирмезлеринден эвель ярымадагъа бир чокъ тюркий тилли къабилелер келип кеткендирлер.
Бу исе кет-кете ярымадада тюркий тилли эалининъ чокълашмасына алып кельди.
Орта асырларда яшагъан къырым тюрклерининъ бир къысымы прото-къырымтатарлар къомшуларындан христиан динини алалар, оларнынъ несиллери — греко-татарлар, яни грек (православ) динини къабул этелер ве орта асырлардаки Къырымнынъ тюрк-христиан эалисини тешкиль этелер.
Р.Къуртиевнинъ фикириндже, хунлар кельген сонъ (IV асырнынъ сонъки чериги — VI асырнынъ отузынджы сенелери) кочебе тюркий къабилелернинъ Къырымнынъ тюркий олмагъан эалисинен ильк этносиясий алякъалары юзь берди.
%Нетиджеде Къырымда иран къабилелерининъ (киммерийлер, скифлер, сарматлар ве иляхрилери) бинъйыллыкъ укюмдарлыгъынынъ ерине кельген тюрк тарихына темель къоюла.
Къырымтатар халкъынынъ автохтонлыгъына даир проблема, ве онынъ медениетининъ мында инкишаф эткен тавр ве скиф цивилизацияларны мейдангъа кетирген къабилелернинъ медениетлерининъ вариси олгъаны акъкъындаки меселе бугунь-де-бугунь илимде ве джемиетте энъ актуаль меселелерден биридир.
Къырымтатар миллий арекетининъ лидерлери ве Русие, Украина, Авропа ве Американынъ бир сыра алимлери къырымтатар медениети кельмешек характерини ташый деген фикирге къаршы чыкъалар ве шу позицияларда туралар.
Бу гъае сиясий куреште къулланылгъан бош идеологик шиар дегиль, аксине Къырымда миллий куреш кескинлешмесинден баягъы эвель постулат оларакъ бельгиленген, ильмий эсасландырылгъан факттыр.
Даа XX асырнынъ башларында алимлер къырымтатарлар тавр медениетининъ догърудан-догъру вариси олгъаны акъкъындаки гипотезаны огге сюрген эдилер.
Русие илиминде Къырымны тедкъикъ эткен алимлер арасында биринджи олып Петр Кеппен: «Тапылмаларгъа зенгин олгъан аман-аман бутюн дольменлер (таш къобалар) сакинлерининъ дамарларында шимди де къадимий дольмен къуруджыларынынъ къаны акъа, деп беллейим» деп язгъан эди.
Рус алими, антрополог Е. Жиров кенди фикирини баягъы ачыкъча беян эткен эди.
О, Эски-Керменни тедкъикъ эткен ве бу акъта: «Дагълы Къырымнынъ орта асырлардаки эалисининъ эксериети къадимий аборигенлер — таврларнынъ несиллери дегиль экенлерми...
Асылында аладжакъ олсакъ — таврлар къайда гъайып олып кеттилер.
Тарих насылдыр бир кочменлер акъкъында ич бир шей айтмай», деп язгъан эди.
Кеченлерде дюнья юзю корьген «Къырымтатарларнынъ тарихий такъдирлери» китабында, онынъ муэллифи, Къырым медениети ве тарихынынъ тедкъикъатчысы В. Возгрин къырымтатар санатынынъ тарихы таврлар санатындан келип чыкъкъаныны, эсасландыраракъ, тасдикълай.
Меракълы ери шунда ки, В. Возгрин орта асырларда къырымтатарлар акъкъында язгъан базы бир муэллифлернинъ малюматларыны мисаль оларакъ кетире: «татарлар... озьлерининъ къадимий скиф тамырларынен гъурурланалар».
Къадимий скифлер ве таврларнынъ истикъамет ерлери орта асырларда менимсенильген медениет меркезлери оларакъ озь эмиетлерини сакълап къалалар.
Булар — Эски-Кермен (Черкес-Керман кою дживарындаки къале), Мангъуп, Къыз-Кермен, Тепе-Кермен, Бакъла, Чуфут-Къале ве саирелеридир.
Амма къырымтатарларнынъ тамырлары ялынъыз таврлар ве я скифлернен багълы дегиль, къырымлылар — озь ичине отузгъа якъын къабиле ве халкъларны къаврап алгъан муреккеп этник махсулаттыр.
Аврасия чёллеринден ве Кучюк Асиядан Къырымгъа бири дигери артындан етип кельген тюркий тилли халкъларнынъ (хунлар, тюрк-аланлар, протобулгъарлар, хазарлар, печенеглер, къыпчакълар, сельджуклернинъ) миграцион далгъаларынынъ тесири алтында мааллий медениетте тюркий компонент устюн турмагъа башлай, ве нетиджеде янъы этнос — тюркий тильде лакъырды эткен къырымтатар халкъы шекиллене.
Къырымтатар халкъынынъ этногенезине даир концепцияларнынъ муэллифлеринден бири Р. Къуртиев шойле деп яза: «Къырымлыларнынъ этногенезлерининъ аджайип хусусиетлеринден бири бу бири дигеринден тюбю-темелинден фаркъ эткен этник компонентлернинъ: тюркий олмагъан автохтон отракъ къабилелер ве кочебе тюркий къабилелернинъ синтезидир.
Мезкюр синтез нетиджесинде сайы джеэтинден устюн тургъан биринджи компонент яваш-яваш тюрклештирильген ве мусульманлаштырылгъан эди, яни о медений ассимиляциягъа огъратылгъан эди...
ІV-VІІ асырларда чешит-тюрлю тюркий къабилелер интенсив суретте миграция япкъанларына бакъмадан, чёль районларында яшагъан къырымлыларнынъ негизини къыпчакълар тешкиль эттилер.
Бунъа этник феномен демек мумкюн».
Джогърафик муит ве мааллий ландшафт шу муитке энъ зияде алышкъан типнинъ шекилленмесине ярдым этти.
Бир чокъ этник группаларнынъ вариси олгъан екяне халкънынъ шекилленмеси, иште, бойле башланды.
Орта асырларнынъ башындаки Къырымнынъ чокъ чизгили санаты полиэтник джемиетнинъ идеалларыны акс эттире.
Таврлар ве эллин-колонистлерден гъайры мында сколот-скифлери, сарматлар, тюрк-аланлар, сонърадан исе хазарлар, Нахичевань эрменилери, Скандинавиядан кельген ве мында озь девлетини къургъан готлар ассимиляциягъа огъратылдылар.
Эр бир этнос Къырым медениетине озь аньанелерини, озь дюнья анълайышыны, эстетик идеаллар акъкъында озь тасавурларыны къошты.
Озь ичинде эм Иран, эм Орта Асия, эм тюрк-чёль санатынынъ элементлерини ташыгъан Иран-сасанид санатынынъ тесирлери Къырымгъа етип кельдилер (157, с.225).
VIII асырда Къырым Византия ве Тюрк Каганатынынъ вариси олгъан хазарлар арасындаки курешнинъ тамам кесишкен еринде булуна.
Бунынъ нетиджесинде Херсонес Византиягъа кече, бутюн Шаркъий Къырым ве ярымада гъарбындаки чёллер Хазарияда къала.
Хазарларнен берабер мында ялынъыз тенъриджилик дегиль, иудаизм де кирип келе.
Сонърадан Къырым Хазариядан айырыла ве Византиянынъ тесири алтында къала.
Орта асырларда мында печенег (ІХ-ХІ аа.), къыпчакъ (Х-ХІ аа.), славян (X-XI асырларда Керчь къадимий Русь князлыгъы Тмутараканнынъ эркянына кире эди) къабилелери келип ерлешелер.
Ниает, ХIII асырда Орта Асия чёллеринден Кучюк Асиягъа, ве мындан да Балканларгъа арекет эткен тюрк-огъуз къабилелерининъ конгломераты олгъан сельджуклер пейда олалар.
Оларнынъ кельмесинен Къырымда ислям дини таркъалып башлай.
Ислям дини кельмезден эвель Къырым территориясында шекилленген, тенъриджилик ве христиан динини кутькен тюрк этник субстраты XIII асырда регионнынъ тюрк-ислям алемининъ бир къысымына чевирильмесинде бельгилейиджи роль ойнады.
Кучюк Асияда XIV асыргьадже тургъан Сельджук султанаты Византиянен бирликте орта асырлардаки Къырым санатынынъ инкишаф негизининъ шекилленмесине озь тесирини быракъты.
Айны шу сельджук девиринде эрте христиан типиндеки медениеттен медениетнинъ янъы типине — мусульман медениетине кечильди.
Сельджуклер девиринден башлап бутюн Кучюк Асияда мусульман мимарджылыгъынынъ эсас типлери таркъалып башлай.
Джамилер, минарелер, медреселер, кервансарайлар бунъа мисаль ола билир.
Бойле иншаатлар Къырым территориясында даа олмагъан олсалар да (олар мында ялынъыз XIV асырда пейда олдылар) Тюркие территориясындан Къырымгъа «даа Алтын Орда девири башланмаздан эвель Къырым эалисини мусульман динине чевирген, онъа мусульман медениетини ашлагъан ислям цивилизациясынынъ къудретли импульслары етип келелер».
Меселя, Алтын Орда девиринден эвельки сельджук колонияларынынъ энъ ириси Отуз (с.Щебетовка) кою ве Судакъ дживарындаки дигер койлер эди.
1260-нджы сенелернинъ башында Алтын Орданынъ укюмдары Берке хан оны Солхатнен бирликте сельджук султаны II Иззэд-дин Кей-Къавускъа (1238-1278) багъышлагъан эди.
Къырымгъа келип ерлешкен ве ислям динини къабул эткен половецлер (къыпчакълар) де улькенинъ ислямлашмасына озь исселерини къоштылар.
Ислямнен берабер Къырымда гъарпнынъ да тесири корюнип башлай: XII асырда мында дженевизлилер озь колонияларыны мейдангъа кетирелер.
Судакъ къалеси олардан къалгъан мирастыр.
Дженевиз медениети Алтын Орда девиринде XIII-XV асырларда гъает кениш таркъагъандыр.
Бойлеликнен Къырымгъа могьол укюмранларынынъ етекчилигинде тюрк-татар-ордалылар келип киргенлеринде мында энди къавий тюрк муити мевджут эди.
Узакъ йыллар девамында ильмий эдебиятта ярымадагъа келип толушкъан ве бу ерге ят олгъан тюрк медениетини татар-могъоллар кетирдилер, деген фикирнинъ эсассыз олгъаны корюнип тура.
Узакъ йыллар девамында яшатып келинген, хрестоматик бир шекиль алгъан ишбу фикирнинъ муэллифлери — А. Л. Якобсон, П. Н. Надинский, В. Е. Потехин ве башкъалары къырымлыларнынъ эдждатлары — Чынъгъыз хан я да Батунынъ (ХIII а.) Ордаларындан чыкъмышлар, яни олар кочебе-могъоллар, татарлар я да ордалылар, деп сая эдилер.
«Къырымтатарлар» деген экзоэтнонимининъ экинджи компонентине бенъзеген «татар» этноними ве чёль регионларында яшагъан къырымлыларнынъ ходжалыкъ алып барув усуллары оларгъа бойле эсасландырувлар япмагъа имкян бердилер.
Баскъынджыларнынъ янъы далгъасы аборигенлернинъ сойдаш тильде лакъырды эткенлери ве айны шу аборигенлернинъ медениетлери баягьы юксек севиеде олгъаны нетиджесинде мааллий эали арасында синъип кетти, бунынънен къырымтатар этносынынъ шекилленмесине озь иссесини къошты.
Бу ерде академик Бартольднынъ эсеринден бир мисаль кетирмекни ерли деп таныдыкъ: «...Могъолларнынъ буюк бир къысымы Могъолстангьа къайтып кеттилер.
Басып алдыкълары мемелекетлерде къалгъан могьоллар озь миллийликлерини тез джойдылар...
Тюрк элементининъ гъалебеси ислям ве мусульман медениетининъ гъалебесинен девам эттирильди».
Орта асырлардаки Къырымнынъ санаты полиэтник джемиетнинъ идеалларыны акс эттире эди.
Чешит-тюрлю эснафчылыкълар эвелькисидай юксек севиеде инкишаф этелер, оларнынъ цехлер шекилинде тешкилятландырылмасы оларны бизанс аньанелеринен багълай, бу башта бир маденден нефис эшьялар истисалына, къуюмджылыкъ санатына, урк истисалына аиттир.
Орта асырларнынъ кираметчилиги озьлерининъ зенгин сюжет ве орнаменталь мотивлеринен айретте къалдыралар.
Къырымда, эсасен Судакъ ве Алушта арасындаки ялыбою койлеринде бу ерлерде етиштирильген юзюмден шарап азырлав джерьянында зарур олгъан амфораларны ясав боюнджа меркезлер (VIII а.) мевджут эди.
Бу девирнинъ тасвирий санатынынъ нумюнелерини Эски-Кермен якъынларындаки кильсенинъ (донаторлар ибадетханеси) фрескаларында корьмек мумкюн.
Мында Иса пейгъамбернинъ тасвирлери, Инджиль сюжетлерини акс эттирген левхалар, донаторларнынъ портретлери, аждерханы ольдюреяткъан Ая-Георгийнинъ тасвири сакъланып къалгъандыр.
Эрте орта асыр девири Къырымда таш эйкеллерининъ — балбалларнынъ пейда олмасынен къайд этиле.
Таш балбалларны (тюркче «баба», ата, эдждат) курганларнынъ устюне, бетлерини шаркъкъа бакътырып ерлештире эдилер.
Эр киши ве къадынларнынъ шекиллери диний ренк ташый ве эксери алларда ёл косьтергичлери ролюни ойнай эдилер.
Къырымда половецлернен (къыпчакъларнен) багълы олып, ерлештирильген балбаллар гъает къыйметли этнографик материал олмакънен берабер, сонъундан къырымтатар усталарына шан ве шереф кетирген таш кесюв санаты терен, мааллий тамырларгъа малик олгъанындан делялет бермектелер.
XIII асырда Къырым Авропа ве Асиянынъ къоджаман территорияларыны бирлештирген Алтын Орданынъ виляетине чевириле.
Къырымнынъ медениети ве санатынынъ инкишафында янъы девир башлана.
Алтын Орда девиринден башлап бутюн Таврия ярымадасы Къырым (къырым — тюркче: къале) адыны ала.
Бу девирде ярымаданынъ территориясында медений-ходжалыкъ зоналар даа сакъланып къалалар.
Къырым кочебе-чёллюлер яшагъан чёль районларына (ярымаданынъ шимали) ве дженюбий ялысы олгъан дагъ къысымына болюне; дагъ къысымындаки шеэр ве койлерде ялынъыз отракъ эали яшай эди.
Ярымаданынъ бу къысымы чешит тарихий девирлерде озюнинъ нисбий мухтариетини сакълап къала.
Меселя, XIII асырда алтын ордалылар ярымаданынъ тек чёль къысымында яшай, дагъ районларына ве дженюбий ялыбойларына козь тикмей эдилер.
Сеяхатчы Рубрукнынъ къайд эткенине коре, Солдайянынъ (Судакънынъ) укюмранлары могъолларгъа харадж тёлей эдилер, харадж тёлемек ичюн шеэрнинъ укюмраны Батунынъ ставкасына бара эди.
Бойлеликнен, бакъып чыкъылгъан девир девамында Къырым Алтын Орданынъ къолу астында булуна эди, лякин бунъа бакъмадан, ярымадада гот-алан, тюрк-христиан, итальян ве эллин эалиси олгъан мустакъиль анклавлар да бар эди.
Шеэрлерде эсасен эллинлер, эрменилер, тюрк-аланлар, грек-татарлар (христиан динини кутькен тюрклер), дженевизлилер яшай эдилер.
Алтын ордалылар ярымадада, хусусан зенгин Дженевиз колонияларында тиджаретнинъ инкишаф этмесинде менфаатдар эдилер, ве тиджаретке кедер этмей, келирнинъ бир къысымыны харадж сыфатында ала эдилер.
Шимдики Эски Къырым шеэри янындаки ири тиджарет ве эснафчылыкъ меркези олгъан Къырым шеэри (дженевиздже ады — Солхат) ярымаданынъ мемурий меркезине чевириле.
ХIII асыргъа аит арап менбаларында къайд этильгенине коре, шеэрде къыпчакълар, аланлар, руслар яшай эдилер.
Археологик тедкъикъатлар ХІІІ-ХІV асырларда шеэрнинъ медениети юксек севиеде олгъаныны тасдикъладылар.
Солхатнынъ базы бир абиделери бизим кунюмизгедже етип кельдилер.
Ярымаданынъ медений-тиджарий меркезлерининъ сафында Багъчасарай дживарындаки къудретли тюрк къабилесининъ топракълары олмыш Къыркъ-Ер (Чуфут-Къале), харадж тёлеген дженевиз шеэрлери Боспоро (Керчь), Чембало (Балыкълава), дженевиз топракъларынынъ меркези олгъан Солдайя (Судакъ) ве дигерлери барлар.
Энъ буюк денъиз лиманы Кефе (Феодосия) эди.
Шеэрнинъ эсас къысымыны христианлар тешкиль эте эдилер, лякин мында озь джамилерине малик олгъан мусульманлар да яшай эдилер.
Кефеде чешит тюрлю эснафчылыкълар кениш инкишаф эткен эди.
Бакъып чыкъылаяткъан девирде ярымаданынъ этник манзарасына кичкене, мустакъиль Феодоро (Къырымнынъ Гъарбий къысымы) князлыгъы да къошма ренк бермекте эди.
Мезкюр князлыкъта готларнынъ несиллери, эллинлер, тюрк-христианлар ве тюрк-еудийлер яшай эдилер.
Князлыкъ бизанс медениетининъ озюне хас бир нумюнеси эди.
О, дженевизлилер ве алтын ордалылар арасында чевиклик косьтеререк, озь мустакъиллигини сакълап къалмагъа тырыша эди.
Князлыкънынъ меркезлеринден бири олгъан Мангъуп къалесиндеки фрескалар бизанс ве дженевиз иконографик къанунлары бири-биринен орюлип кеткен уникаль абидедир.
Бу девирлерде Къырым Шаркъ ве Гъарпны бири-биринен багълагъан тиджарет ёлларынынъ кесишкен еринде булуна эди.
О транзит бир пункт эди.
Узакъ Шаркътан, Меркезий Асиядан, Индистандан, Ирандан Авропагъа йипек ве парча басмалар, маден савутлар, чешит-тюрлю такъынджалар, къыйметбаа ташлар, татлылыкълар алып кетиле эди, Русиеден Къырым вастасынен курк, тери, бал, мум, кендир алып кетиле.
Бунынънен бирликте Къырымнынъ шеэрлери Якъын Шаркъ мемлекетлеринен, Мысырнен, Гъарбий Авропанен мустакъиль тиджарий алякъаларда булуна эдилер.
Бакъып чыкъылаяткъан девирде тюрк-татар санатынен бирликте эллин, гот, итальян, эрмени медениетлери де инкишаф эте эдилер.
### 1.3. КЪЫРЫМТАТАР МАНЗАРАЛЫ-АМЕЛИЙ ВЕ ТАСВИРИЙ САНАТЫНЫНЪ ИРМАКЪ БАШЛАРЫ ВЕ ШЕКИЛЛЕНЮВИ
(къырымтатар халкъынынъ медений генезиси контекстинде)
Къырым террториясындаки медениетлернинъ къарышыкълыгъы ве чешитлилигине бакъмадан, ХІІІ-ХІV аа. мында ислям эсасындаки къырымтатар санаты шекилленмеге башлай.
Къырымнынъ ислям медениети бундан эвель кельген девирлердеки аньанелерни янъы шараитлерде инкишаф эттирип, ХІІІ-ХІV аа. онынъ мантыкъий ве эволюцион девамы олды.
Мында тек мааллий тасвирий шекиллерни принципиаль суреттеки янъы месафе-вакъыт бирдемине джельп этюв юзь бере.
Бу Ог ве Орта Шаркънынъ озь вакъытында ислямлаштырылгъан бутюн мемлекетлерине аиттир.
Тыпкъы бойле джерьян Орта Асияда да юзь берген эди: санатнынъ инкишафындаки мусульман девири бундан эвель кельген девирни ред этмеди, аксине оны менимседи.
XIII асырдан башлап Къырым ислям алемининъ екяне медений аланына кире, лякин бу нивелирлейиджи характер ташымай.
Бу девирде Къырымнынъ Хорезмнен алякъалары къуветлене, оларнынъ арасындаки медений алякъалар бунъа делялет бермекте.
Г. А. Федоров-Давыдовнынъ язгъаны киби «ханларнынъ мусульманджылыкъ ве ортаасия-иран типиндеки шеэр турмушына ориентирленгенлери себебинден, айдын, мухтешем урбанистик шаркъ орта асыр медениети, акъып тургъан чешмелер ве джамилердеки мозаик паннолар, арап йылдызджыларынынъ, фарс шиир язувнынъ ве мусульман маневий илимининъ, назик орьнеклер ве хаттатлыкъ медениети далланып, чечекленип башлай».
Лякин Къырым ве Меркезий Асия, хусусан земаневий Озьбекистаннынъ территориясы арасындаки медений алякъаларнынъ девамыны скифлер девири биткен сонъ, V-VI асырларда Кореядан тутып Къырым ве Тунагъадже олгъан территорияда ерлешкен Тюрк каганаты девиринде девам этти демек даа догъру олур.
Тюрклер ялынъыз Улу Йипек ёлунынъ Шималий трассасыны незарет эте ве къоруй эдилер, шимдики Озьбекистаннынъ территориясында булунгъан Согдиананынъ къадимий сакинлери — каганатнынъ территориясында озь колонияларыны мейдангъа кетирген согдийлер туджджарлыкъ япа эдилер.
Зан этсек, Сугдак (Судакъ)ны да олар мейдангъа кетиргендирлер, чюнки «Сугдак» согдийлернинъ шивесинде «кичкене Согд» манасыны анълата.
Шуны къайд этмек керек ки, согдийлер озьлерининъ согд язысынен бирликте къадимий тюрк руна язысынен де файдалана эдилер.
Руна язысы исе, академик Э. Ртвеладзенинъ эсаплагъанына коре биваста согд язысынынъ тесири алтында пейда олгъан.
Солхаттаки (Эски Къырымдаки) Озьбек джамиси (XIV а.) ве онынъ янындаки медресе сельджук типинде къурулгъан ильк иншааттыр.
Бу куб шекилинде къурулгъан монументаль бир иншааттыр, диварлары тем-тегиз, пенджерелери кичкене, дамы эки акъабалы.
Бинанынъ ог джебхесинде портал айрылып тура.
Бина кошелерининъ биринден уджлу минаре (тюрк типи) кокке узангъандыр.
Джами декорынынъ фрагментлери — ташлардаки ойма нагъышлар ве арап усулындаки чечекли орьнеклери олгъан маолика чинилери, бунынъ киби де эпиграфик декор — порталнынъ усть кемери узериндеки язылар сакъланып къалгьандырлар.
Порталнынъ сюслендирильмесинде алтын сувлар къулланылгъан.
Бу мимарджылыкънынъ уникаль бир абидесидир, онынъ акъкъында пек чокъ эдебият бар (Башкиров А. С., Веймарн Б. В.). Бу абиде Къырымда озьгюн мимарджылыкъ мектеби шекилленгенинден делялет бермекте.
Онда мааллий ве сельджук аньанелери бири-бирилеринен битишип кетелер.
Устюне ферюзе тёкюльген, озьлерининъ орьнегине ренклерининъ дюльберлигинен айретте къалдыргъан джами чинилери ерли кирамет устаханелеринде ясалгъанлары да меракълы факттыр.
Муэллифнинъ фикирине коре, Эски Къырым чинилери озь фактуралары боюнджа Хорезм ве Бухара кирамет истисалынынъ чинилерине пек якъын.
Бу девирде эснаф инкишафында белли бир осювни къайд этмек мумкюн.
Къабарыкъ орьнекли ве ярашыкълы ерлештирильген аджайип оймалы язылары олгъан къабир ташлары, орьнек ве боя излери къалгъан чокътан-чокъ чини савутларынынъ парчалары, къуюмджылыкъ безеклери, оймалы бакъыр эшьялары, орьнеклернен сюслендирильген эльязма китаплар бизим куньге къадар сакълангъандыр.
«Татар иджадиятынынъ манзаралы нумюнелери умумий тюрк-могъол санатына нисбетен озьлерининъ орьнек ве ренклерининъ пак къызлыкъ назиклигинен айретте къалдыралар».
Мимарджылыкъ-пластик аньанелерининъ инкишафы акъкъында делялет берген таш устюнде оюв санаты башташларында зияде ифаделенгендир.
Мусульман халкъларынынъ санатында таш устюнде оюлгъан бир къач чешитлери бар.
Бу — геометрик (гирих), тасвирий (инсан, эв айванлары, турмуш эшьяларынынъ шекиллери), осюмликлер (энъ буюк группа), эпиграфик (Къурандан парчалар, мезар китабеси).
Къырымда дюльбер, пластик «сульс» язысынен япылгъан эпиграфик декор зияде эмиетке маликтир.
Бу, эсасен энди юкъарыда анъылгъаны киби, Къурандан парчалар, мерхум акъкъында къыскъа малюмат я да шиирий мезар китабеси.
Ислям дюньясынынъ башкъа регионларындаки башташлардан фаркълы оларакъ, Къырымдаки башташлар эйкельтырашлыкъ ве пластик шекиллерине зияде меиль бергенлер.
Кениш даркъагъан тасвирий мевзулар сайысына шам, чыракъ, алты кошели йылдыз, стилизленген ве табиий чечеклернинъ тасвири кире.
Эр бир мевзунынъ тек озюне хас айры манасы бар.
Бойледже, мусульман санатында шам ве чыракъ о бир дюньягъа кетеяткъан мерхумнынъ рухунынъ ёлуны айдынлатмакънен багълыдыр, чечеклер исе — дженнет багъчасынынъ темсилидир.
Бутюн мусульман Шаркъынынъ санатында ады таш устюнде оюлгъан астроном Урус Хаджининъ мезарында къоюлгъан башташ надир ядикярлыкъ сайыла.
Таш дирекнинъ устюнде язылары олгъан рельефли манзаралы къаснакълы ярымкурре ерлештирильген.
Ярымкурре озюне хас глобустыр, кок семасынынъ тасвири, онынъ устюнде оюлгъан нокъталар исе коктеки йылдызлардыр.
Бу абиде — орта асырларда Къырымда илим юксек инкишаф севиесинде булунгъанынынъ исбатыдыр.
Къырымнынъ территориясында (Херсонес этрафларында, къырымтатарджа ады Сары-Кермен) эсасен Кучюк Асия истисалынынъ (XIII асыр) бедиий маденден ясалгъан эшьялары тапылды.
Шу джумледен — арслан тасвирли кепче сапы, тунч келилер, арап язылары олгъан къалемдан.
Къырымлыларнынъ турмушында бу эшьяларнынъ олувы кениш медений алмашувы мевджутлыгъынынъ делилидир.
XV — XVI асырларда Къырым ханлыгъынынъ санаты озюнинъ юксек севиесинен беллидир ве Авропада Гъайрыдан джанланув девири киби, ильмий эдебиятта «мусульман» девири оларакъ къайд этиле.
Дагъылгъан Алтын Ордадан айырылып, Къырым ханлыгъы 1475 сенеси Тюркиенинъ имаесине тюшкенине къадар, озь мустакъиллигини сакълап къалды.
Бу Къырымнынъ тарихында муим вакъиа олды — онынъ чокъ асырлыкъ тарихында ильк оларакъ, эр вакъыт айры яшагъан этник провинцияларны бирлештирген бирдем девлет мейдангъа кетирильди.
Бу девирнинъ медений инкишафына нисбетен муим хуляса В.Возгринге аиттир, о бойле яза: «Татарларнынъ медениети, ярымадада пейда олгъан девирден берли ачыкъ характер ташымакъта.
Бу хуляса, биз корьгенимиз киби, къырымтатар халкъы тарихынынъ бутюн девирлери девамында озь адалетлигини сакълап къала, бойлеликнен, ишбу медениетнинъ асырлар теренлигинден башлап энъ сонъки девирге къадар инкишафы ве сакъланып къалувы ичюн эсас эмиетке малик олып къала».
Тюркие, озь невбетинде, дженевиз факторияларыны запт этмек макъсады иле Къырымгъа уджюм этти.
Лякин айны заманда Къырым ханлыгъы иле арбий арекетлер олмагъан — Къырым ханлыгъы Тюркие табилери дегиль де, бельки бирадерлери олгъандыр.
Герайлар Османлы империясынынъ къанунлары муджиби, Османлар сюлялеси кесильген алда, тюрк тахтына биринджи невбеттеки укъукъкъа маликлер.
Тюрклер Къырымда адий мемурий болюнюв кирсеттилер.
Кефеде санджакъ тэсис этильди, Къырымнынъ дагълы тарафында исе, сабыкъ Феодоро князлыгъынынъ маликанелери ве дженюбий-шаркъ Къырымда дженевиз мустемлекелернинъ бир къысымдан ибарет Тат-Бейлиги округы мейдангъа кетирильди.
Къырымда Тюркие протекторатынынъ кирсетилюви «Къырым ханлыгъынынъ умумий тарихы ве санаты инкишафында насылдыр агъыр денъишмелер демек дегиль де, бельки де онынъ медениети огюнде, XV асырнынъ орталарындан берли о ынтылгъан умуммусульманлыкънынъ тикленюви ичюн кениш имкянлар ачылгъандыр».
XV асырдан башлап къырымтатар ханлыгъынынъ санаты аман-аман учь юз йыл девам эткен осюв ве чечекленюв девиринде булуна.
Бу ал Къырым ярымадасындаки чокъмиллетли джемиети пекинген ичтимаий, сиясий, икътисадий сербестлик иле анълатыла.
Мозаикалыгьы, медений полицентризми Къырымны бир ерге топлагъан, «къоюлаштырылгъан Акъ денъиз бою» оларакъ къысъа, лякин догъру бельгилемеге имкян берелер.
Къырым джемааты юксек бильги севиесинен айырылып тура, эали арасында саватсызлыкъ ёкъ эди.
«Ханлар девирининъ татарлары, — деп яза М. Я. Гинзбург, озь миллий аятларынынъ о дереджеде гурь чечекленюв ве осюв девиринде булундылар ки, бутюн бу тесирлерни (сёз Тюркиенинъ ве Къырымнынъ полиэтник эалисининъ тесири акъкъында кете) тек озюне хас дегиль де, акъикъий мимарджылыкъ ве манзаралы озьгюнлик иле толу, янъы мевзулар иле екяне услюп конгломератында топламагъа наиль олдылар».
Медений омюрнинъ джанланувы меценат-укюмдарлар — санатны анълагъан, юксек бильгили, мутефеккир инсанларнынъ пейда олувына алып кельди.
Меселя, 49 йыл укюмранлыкъ япкъан мешур сиясетчи ве дипломат, алим ве шаир Менъли Герай хан I девиринде медениет корюльмемиш юксекликке иришти.
Ярымадада медениет инкишаф эткенининъ шартларындан бири Герайларнынъ чешит динлерге олгъан сабырлы мунасебетидир.
Олар башкъа динлерге ве медениетлерге де инкишаф этмеге имкян бердилер, озь сарайларына чэтэлли усталарны давет эттилер.
Атта Кефеде ханнынъ сымарышы иле чыкъарылгъан капиклернинъ аверсинде Герайларгъа варис къалгъан Чынъгъызларнынъ тамгъасы — «таракъ» (таракъ — етекчи миллий темсиль), реверсинде исе католик хачы иле дженевизлер герби тасвирленген.
Италиядан узакъта итальян медениетнинъ оджакълары Кефе, Судакъ, Балыкълава олып къалдылар.
Та XVI асырнынъ сонъларында Кефе Тюркие тарафындан запт этилип, о да тюрк медениетининъ даа бир оджагъына чевирильди.
Шаркъ ве гъарп дюньясынынъ чатышмасында ерлешкен Къырым Авропа медениетининъ биваста тесирини сезип турды.
Джанландырув санатынынъ векиллери, итальян усталары Къырым ханларынынъ сарайларында чалыштылар.
Гинзбург Къырымда татар санатынынъ эсас хусусиетлеринден бири онынъ алельхусус эклектизми, чешит тесирлер ве къатламлардыр, деп сая.
Ишбу тесир ве къатламларнынъ менбасы, эльбет де, биринджи невбетте, Шаркъ Парижи — Истанбул эди.
Тюркиенинъ патронажлыгъы Къырымгъа, Осман санатына устюнлик берильген аньанелерининъ илериде кирювини бельгиледи.
Биринджи сельджук султанлары саде сеяат турмушыны бегенген иселер, вакъыт кечкен сайын арбий сеяатлар кетирген буюк келирлер инсанда башкъа анъ шекиллендирдилер.
Тюрк асылзаделери ичюн байлыкъ ичинде яшамакъ табиий шей олып къалды.
Мухтешем шейлер турмушкъа киререк рафинирленген эстетик дуйгъуларнынъ инкишафына ярдым этелер.
Мухтешемликке ынтылув Къырым укюмдарлары джеэттен уникаль медений абиделери иле Багъчасарай къурула.
Санатта джанлы махлюкъларнынъ тасвири чокъ вакъыткъадже гъайып ола, амма геометрик ве осюмлик орьнеклери гурь чечекленелер.
Къырымда Осман мимарджылыгъынынъ аньанелери джамилернинъ къуруджылыгъында, минарелер, сарайлар, дюрбелер, амамларнынъ къуруджылыгъында, озь аксини таптылар.
1500 сенеси Менъли Герай ханнынъ эмири иле мешур Зынджырлы медресе къурула (Шаркъ Авропанынъ энъ эски окъув юртларындан бири), медресеге киреяткъанда, илимнинъ улулыгъы огюнде баш эгген киби, босагъанынъ устюнде асылгъан зынджырнынъ астындан эгилип кечмек керек эди.
Бу Къырымнынъ энъ корюмли окъув юртларындан бири олып, мында 10 йыллыкъ окъув девамында татар ве арап тили, язув, математика, этика, хаттатлыкъ, мантыкъ, шиириет, мусульман къануны, дин окъувы, сунна ве Къураннынъ мундеридже ве манасы огретильген, рус тили огренильген.
Багъчасарай къурулгъанында мында Къыркъ-Ерден (Чуфут-Къале) сарай кочип келе, иште о девирде къырымтатар санатынынъ уникаль абидеси олгъан мешур Демир-Къапу къурула.
Онынъ муэллифи — италиялы уста Алевиз Новый.
О, Иван III сарайына Кремль диварларынынъ ве Архангельск соборынынъ къуруджылыгъы ичюн чагъырылып, Москвагъа кетеяткъанда ёл устюнде Къырымда токътагъан.
Ишбу абидеде орта асырларда Къырымнынъ санатында бельгилейджи роллер ойнагъан хусусий тесирлер кузгюде киби акс олундылар.
Италия Джанланувы санатынынъ аньанелери мында ордер системасына къулланувда акс олунды: киришнинъ эки тарафында корент услюбиндеки капителлер тургъан пилястрлар, олар архитравны (баш кириш) тутып туралар, архитравнынъ устюнде исе орьнекли фриз ёлагъы созула, онынъ юкъарысында карниз, карнизнинъ тёпесинде — акротерийлернен сюслендирильген ярымкъуббели тимпан.
Ренессанс мевзуларнынъ сайысында декор теркибине инджилер, буклеме сиджим шеритлери, тишчиклер, оваллар кирсетиле.
Амма Алевиз, ренессанс композицияларындан файдаланаракъ, декорнынъ типик Шаркъ усулларыны ишлете, къапыны келишкен оймалы орьнеклер яраштыралар, аканф япракълары ве пытакъларынынъ, нилюфер чечеклери ве эмен пытакъларынынъ орьмелери юнан амфорасыны анъдыргъан чечек бардагъы астындан осип чыкъкъан киби.
Эпиграфик декорны италиялы уста типик мусульман услюбинде ишлеген.
Багъчасарайдаки Хансарайнынъ озю та XVI асырда I Менъли Герай хан девиринде къурулып, бугуньге къадар виране олып реставрация япылды ве нетиджеде онынъ эвельки корюнюши пек бозулды.
«Онынъ эски къысымларында бир тарафтан — арап-фарс ве тюрк услюплерининъ ве экинджи тарафтан — Италия ренессансынынъ излери де расткелелер» (къылавуздан).
Сарайнынъ ичери азбарында 1756 сенеси Къырым Герай тарафындан къурдурылгъан мешур Козьяш чешмеси ерлешкен.
О, мында ханнынъ севимли къадыны — Диляра Бикечнинъ дюрбесинден II Екатерина девиринде авуштырылгъан.
Къуруджылыкънынъ чечекленюв джерьяны Герайлар сюлялесининъ бундан сонъки векиллерининъ девиринде де къайд этиле.
Эвельки киби, мимарджылыкъ саасында ерли, тюрк, Византия, Италия аньанелери козетилелер.
Къырымтатар халкъынынъ корюмли мимарджылыкъ абиделери сырасына Хан-Джами, Хансарай янындаки Кучюк-Джами, Акъмесджиттеки Кебир-Джами (1508 сенеси къурулгъан бу джами чокъ керелер реставрация япылды ве гъайрыдан къурулды, Шимди о, къырымтатарларнынъ баш ибадетханесидир) кире.
1552 сенеси Кезлевде къурулгъан Джума-Джами — тюрк султаны Сулейман 1-нинъ баш мимары.
Османлы Тюркиенинъ корюмли мимары Синаннынъ Къырымда сакъланып къалгъан екяне къуруджылыгъыдыр.
Белли ки, XVI асырнынъ 50-нджи йылларында Кефеде къурулгъан джами ве амам онъа менсюптир.
Бу къуруджылыкълар Къырымнынъ мимарджылыгъыны XVI асырда башындан гъает чечекленюв девирини кечирген османлы мектебининъ даиресине къошалар.
Дюрбелер таш устюнде оюлгъан орьнеклернинъ дюльбер нумюнелерини нумайыш этелер.
Къабир ташларны сюслендирген геометрик ве осюмлик шекилиндеки орьмелер Къырымнынъ тамыр эалиси яшагъан Феодоро ве дигер ерлерде чыкъкъан абиделерге бенъзейлер.
Къырымтатар халкъы манзаралы-амелий санатынынъ чечекленюви де XVI — XVII асырлар девирине аиттир.
Орьнек санаты озь инкишафынынъ юксек нокътасына ете.
«Ханлар, оларнынъ къадынларынынъ къабирлериндеки башташларнынъ устюндеки оймалы орьмелер, къабиле костюмлерининъ нагьышларында ве къуюмджылыкъ орьнеклериндеки оймалы орьмелер — мевзуларнынъ дюльберлиги ве зенгинлиги ишлетильген материалнынъ сыфатынен пек келишкен, оларгьа тенъи ёкъ абиделер яраттылар.
Бу девирде басма ве нагъышларнынъ боялары — назик, осюмликтен азырлангъан.
Урба тикюв ве нагъыш ишлеринде Эски Къырым ве Багъчасарай районларында йипек биле къулланылгъан.
Амма паалы басмаларгъа ихтиядж буюк эди, шунынъ ичюн де ерли истисал сымарышларны эда этип олмагъаны себебинден, Къырымгъа басмалар башкъа ерлерден алып келине эди.
Бу девирде цех институтларынынъ шекилленюви девам эте, бу исе эснафларнынъ пекинюви ве чечекленювине хызмет эте.
XV ве XVI асырнынъ башларында къырымтатар халкъ эснафларынынъ деерлик инкишафы акъкъында сёз юрсетмек мумкюн.
Къырым эснафчылары «маден ве мешин, юнь ве агъачтан ясалгъан шейлернинъ севиесинде энъ юксек къазанчларгъа ирише эдилер.
Оларнынъ чокъусы акъикъий санат эсерлери оларакъ таныла эди».
Авропада саплары къакъламаларле сюслендирильген, я да алтын ве кумюш чертмеси олгъан пычакъ ве ханджерлерге, атешли силя, Къырым эгерлерине ихтиядж буюк олгъан.
Къырымнынъ маневий ве маддий медениетининъ Тюркиеге меиль берюви XVII-XVIII асырлар девамында да сакъланып къалмакъта.
Бу ал бир къач себеплернен анълатыла: мемурий бойсунув, миллий ве диний, джогърафик джеэттен якъынлыкъ.
Амма эвельки ориентирлернинъ тыш корюнюшлери сакъланып къалувнен, санатнынъ ички мундериджеси денъише.
«Мусульман Ренессансы»на аит, инсан рухунынъ котерилювини тасдикълагъан ве козьге, къальпке хош олгъан, дюнья яшайышыны зенгин зияфет оларакъ йырлагъан инсаниетлик идеалларнынъ бутюнлиги, бедиий медениетнинъ синкретизми; илим, шиириет, мимарджылыкъ, эпиграфика, хаттатлыкъ, къуюмджылыкъ санатынынъ бири-бирине синъип, бири-бирини толдурып инкишаф этюви яваш-яваш гъайып олып кете».
Эгер бундан эвельки девирде санат умумий маневий принциплер иле синъирильген исе, ХVII-ХVIII асырларда санаттан миллий тикленюв гъаелеринен, бутюн девлетнинъ чечекленген, кучьлю девлет гъаесинен рухлангъан ички пафос ёкъ ола.
Бу ал ичтимаий-сиясий вазиет иле де багълыдыр: девлетнинъ эвельки итибары тюше; даа кеченлерде дюнья тиджарет ёлларынынъ чатышмасында булунгъан Къырым, ярымадада ерлешюви себебинден узакълашкъанындан гьайры, аман провинциягъа чевириле.
XVI асырдан сонъ дюнья тиджарет ёллары озь ёнелишлерини денъиштирелер.
Улу Йипек Ёлу эвельки эмиетини ёкъ эте.
Орта Асия регионы да айны бу такъдирге огърады — бу джеэттен Къырым ве Орта Асия медений генезислерининъ умумий нокъталары бардыр.
«XVIII асырнынъ экинджи ярысында татар санаты, деп яза Гинзбург, — деерлик XV ве XVI асырларгъа аит озь инкишафынынъ монументаль девирини энди кериде къалдырды.
Керчектен де мимарджылыкъ джамилер, текие ве дюрбелер яратув девири кечти, талиль этильген девирнинъ зияде меракъ догъургъан хусусиетлери ахыр-сонъу тек манзаралы фаалиет оларакъ бакъылгъан.
О девирде къурулгъан джами ве мескенлер мимарджылыкъ джеэттен гъает саделер.
Эксериет алларда, бу пенджерели дёрт тегиз дивар, тегиз таван, онынъ устюнде дёрт энишли дам.
Лякин онынъ ичи агъач устюнде манзаралы оймалар, джамнынъ устюнде ренкли ресимлер, орьнек ве хаттат языларынен ойле аджайип яраштырылгъан ки, татарлар ичюн энъ муим ве экинджи дереджели шейлер не олгъаныны аман анълайсынъ».
Амма, бельки, меселе нелер муим ве нелер экинджи дереджели сайылгъанында дегиль де, девир талап эткен имкянлардадыр.
Монументаль къуруджылыкънынъ девири кечкен олса да, халкъкъа келишкен шекиллерде озь аксини тапкъан халкънынъ иджадий истидаты гъайып олмады.
Санат камер, атта интим, даа назик характерге малик олды.
Сарай санаты ве халкъ санаты озьлерининъ инкишаф ёлларыны сакълап къалалар.
Къырым кениш тиджарет алякъаларындан чыкъарылгъанына бакъмадан, ярымаданынъ Авропа санатларынынъ инкишафында атта базы паралеллер кечирмек ерлидир.
XV — XVI асырлар Къырымда медениет осювининъ девири оларакъ къайд этиле, тедкъикъатчылар бу девирни Авропадаки Тикленюв девири иле шартлы тенъештирелер.
XVIII асыр исе Маариф девири сайыла.
Бу вакъытта онъа аит енгилликле, шекиллернинъ назиклиги иле сарай санаты гурьдели инкишаф эте.
Рококо санатында тербиеленген гедоизм ве зевкъланув мусульман Къырымынынъ санатында да озь параллеллерини тапа.
Тедкъикъатчылар атта корюмли къырымтатар рессамы Омернинъ иджадында биле бу услюпнинъ тесирини къайд этелер.
Бу девир, хусусан мешур сиясетчи олмакънен берабер меценат,коллекционер Къырым Герайнынъ (1758 — 1764) ханлыгъында Гъарп Авропа тарафындан дипломатик мунасебетлерининъ джанланувынен беллидир.
Бу девирде Къырымгъа медениетнинъ — музыка, теарт (сарайда франсыз труппасы Мольер ве башкъа Авропа муэллифлерининъ эсерлерини ойнагъан), тасвирий санат, эйкельтырашлыкъ аньанелери кениш тадбикъ олуна.
Къырым ханлыгъынынъ пайтахты — Багъчасарай илим ве санат инкишафынынъ меркезине чевириле.
XVIII асыр Къырымнынъ тарихында «сонъки, къыскъа, лякинъ мустакъилликнинъ энъ парлакъ девири» оларакъ къалды».
Амелий санат чешитлери гурь инкишаф этелер, бу исе рокайль девирининъ хусусиетлеринден биридир.
Бу девирде Къырым бедиий маден (бакъыр савут-саба, пычакълар, ханджерлер, тюфеклер), къуюмджылыкъ эшьялары, юнь макъат ве килимлер, мешин эшьяларнынъ истисалджысы ве экспортёры ола.
XVIII асыр Къырымнынъ санатында — бу энъ эвеля Багъчасарайда яшагъан ве чалышкъан мешур рессам Омернинъ иджады девиридир.
Къырым медениетининъ тарихында онынъ ады Къырым Герайнынъ севимли къадыны Диляра Бикечке багъышлап къурулгъан Ешиль-Джамининъ фасадындаки «чалышты Омер, 1178 Хиджра йылы» язылар саесинде сакъланып къалды.
Джамидеки фреск ресимлери улу рессамнынъ аджайип дюрберликтеки иджадыдыр.
Уста джамининъ диварларында ресимлерни буюк меарет иле ерлештирмеге наиль олгъан, джамининъ мимарджылыкъ аджими сонъундан сюслендирмекни козьде тутмагъан да.
Ресимлерде чечек, осюмлик мевзулары устюнлик эте, олар ресимнинъ индже ве назикликлиги иле айырылып турмакъталар.
Олар сонъ дереджеде мусульман санатына хас олгъанына бакъмадан, рококо санатынынъ тесирини нумайыш этмектелер.
Омернинъ биринджи ишлеринден бири — Багъчасарай Хансарайда (1753) Селямет Герайнынъ къуллесини сюслендирген ресимлердир, онынъ базы бир парчалары бизим куньгедже сакъланып къалгъандыр.
Ресимнинъ эсасында — Шаркъ санаты ичюн аньаневий олгъан бардакъ иле чечеклер сюжетидир.
Бу иш индже, далгъалы чызыкъларнынъ дюльбер назиклиги иле айырылып турмакъта.
Бири-бирине келишкен сувукъ мавы-ешиль ве сыджакъ сары-алтын, гульгюли ренклерге эсаслангъан ресимнинъ айретлендириджи колоритнинъ къыйметини арттыра.
Рессам тегиз ресимни, алебастрдан ясалгъан бардакъ от ве чечеклерни къабартып, зенгинлештире.
Омер гьает буюк усталыкънен менимсеген монументаль-манзаралы санаты чешитлерининъ синтези 1763 сенеси рессам тарафындан сюслендирильген Хан-Джамининъ мисалинде такъдим олунгъан.
Джамининъ интерьерлери чешит ренкли ресимлер, джам устюндеки ресимлер, майолика ве сильмелер иле яраштырылгъан.
Оларнынъ эсасыны — Омерге хас чечек-осюмлик орьнеклери тешкиль этелер.
XX асырнынъ башына келип джамининъ декоратив сюсленювинден тек парчалар ве айры деталлери сакъланып къалды, языкъ ки, сонъундан япылгъан реставрация нетиджесинде олар озь озьгюнлигини гъайып эттилер.
Омер шаркъ орьнеклерининъ зенгин палитрасыны менимсерек, эр кереси текрарланмагъан композициялар яраткъан.
О, акъикъий универсал-рессам, фырчы ве къалемден усталыкъ иле файдалангъан, Шаркъ мусульманлары рессамларынынъ векиллеринден бири олгъан.
Орьнекли ресимлерге табиий кирсетильген язылар Омер яхшы хаттат олгъанындан делялет берелер.
Ресимлер арасына кирсетильген шиирий сатырларнынъ муэллифи де Омер олгъаныны инкяр этмек мумкюн дегиль.
М. Я. Гинзбург Омерни бедиий сёз ве хаттатлыкъны усталыкънен менимсеген хаттат-рессам, универсаллар сырасына кирсете.
Оларнынъ озьлери эм шиирлер яза, сонъра озьлери де орьнекли ресимлерни хаттат языларынен яраштыра эдилер.
Хаттатлар тек шиирлер язмакънен сынъырланмайлар, сарайда чешит мектюп ве ёлланмаларнынъ муэллифлери оларакъ да хызмет эте тургъанлар.
Бойле усталар айрыджа урьметке малик олып, санат мухлислери имаеджилери олгъан укюмдарларнынъ якъынлары олгъанлар.
Омернинъ даа бир тахминий эсери — Хансарайда Алтын кабинетнинъ сюсленювидир.
Бутюн таван Византия орьмеси шекилиндеки геометрик орьмеси иле къапатылгъан.
Бу орьнек Къырымдаки эвлернинъ интерьеринде сыкъ расткеле.
Тегиз ресимлер кене алебастрадан ясалгъан къабарыкъ сильмелер иле яраштырылгъан (кабинет диварларынынъ юкъарысындаки периметр бойлап мейва ве чечеклер), олар диварлардаки кок-кумюш ренкли ресимлерге, джам устюндеки чокъ тюслю орьнеклерге пек келишелер.
Омерден гъайры Къырымда — Багъчасарай, Къарасувбазар, Кезлевде юзлернен башкъа усталар да чалышкъанлар, языкъ ки, оларнынъ адлары бизим куньге къадар сакъланып къалмады.
«ХVІІ-ХVІІІ асырларда татар, караим асылзаделери яшагъан эвлер сакълангъан.
Олар агъачнен джулялангъан, ойма, алтынсув ве ресимлернен буюк усталыкъ ве бедиий дуйгъулар иле ишленгенлер.
(Къарасувбазарда яшагъан гражданин Бакши эвининъ уникаль эмиетке малик одаларындан бирининъ донатмалары...
Багъчасарай музейине авуштырылды)».
Амелий санатларда бундан эвельки девир аньанелерининъ инкишафы девам этмекте.
Таш устюнде оюв санаты эвельки киби, башташларда такъдим олуна.
Буюк мукъайтлыкъле ишленген къабир ташлары акъикъий санат эсерлеридир.
Башташларнынъ умум композицион чезиминде мимарджылыкъ элементлери ишлетиле, бунынъ нетиджесинде къабир ташы мерхумнынъ сонъки мекяны, «эви» оларакъ къабул олуна.
Оларнынъ сырасына кемер, кучюк къуббелер, фронтонлар, земин къаты;
декорда исе — хаттат язылары иле яраштырылгъан оймалы геометрик ве осюмлик орьнеклери, тасвирий элементлер кирелер.
Метинлер шиирий характерде олып, сейирджиге котеринки рух ве фельсефий фикирлер багъышлар, я да мерхум акъкъында конкрет информация бергенлер.
Языларнынъ услюби орьнекли декорнынъ услюбини текрарлар экен, бунынъ нетиджесинде уйгъун бутюн бирдемлик яратылгъан.
Тедкъикъатчылар, къабир ташларны ерлештирюв ве яраштырув аньанелери бир сыра Шаркъ мемлекетлеринде бойле абиделернинъ кениш даиреси иле умумий генезиске малик ве айны бир усуллар олгъанына бакъмадан, Къырым башташларынынъ озьлерине хас айры хусусиетлери барлыгъыны къайд этелер.
Олар композицион джеэттен чезимнинъ чокъ чешитлигинде ифаде олалар.
Оларнынъ арасында — «эм дёрт коше, эм чокъкоше шекилиндеки устунлар, эм уджу къуббенен екюнленген тёгерек диреклер, эм табангъа (я да табансыз) ерлештирильген тегиз стела, бири-бирине параллель ерлештирильген эки стеладан ибарет деерлик муреккеп конструкция (юксек кроватнынъ башларына бенъзей, оларнынъ арасында къабир ерлешкен), стелалар бири-дигеринен зынджыр я да къоранен пекитильген, эм чешит ляатлар...
эр алда (дигер мусульман регионларында, бизим фикиримиздже, акъылгъа биле кельмейджек) рессамнынъ гъает сербестлиги сезильмекте...».
Тааджипли ери шу ки, къанунларгъа зияде риает эткен эснаф чешити сайылгъан башташлар азырлавда, усталар озь-озьлерини ифаде этюв сербестлигине, оригиналь шекиллер араштырувына ынтылгъанлар.
Бунъа себеп чокъ олгъан.
Бу — Къырымда мевджут, иш ичюн келишкен материалнынъ чокълугъы (киреч ташы, къабырчакъ ташы, мермер, гранит), бу байлыкъ устадан эр сефер индивидуаль янашув талап эткен.
Себеплерден даа бириси — къырымтатар усталарынынъ фикир юрсетюв хусусиетлери, олар догматик къанунлар иле къавий багълы олмагъанлар, чюнки олар асырлар девамында чокътан-чокъ ве чешит-тюрлю тесирлерге огъратылгъан муитте тербиеленгенлер.
Бунъа бакъмадан, усталарнынъ бу ишке янашувы не къадар индивидуаль ве иджадий олса да, башташларда къырымлыларнынъ тарихий хатырасында сакъланып къалгъан, къадимий балбалларнынъ чизгилери корюльмектелер.
Инсан къияфетини тасвирлемек, онынъ мезарына эйкель къоймакъ имкянларындан марум олгъан усталар ташкъа антропоморфик къияфетке тек ошатув бере эдилер, устюне сарыкъ (эркек киши комюльген алда), я да фес (къадын киши олса) ясай эдилер.
Устанынъ да усталыгъы, сынъырсыз потенциалы, иште, бойле уфакъ-тюфек шейлерде ифаде ола эди.
Таш устюне оюв санаты инкишафынынъ ёнелишини, XVII асырдан XVIII асыргъа таба умумий тенденцияны козетерек, тедкъикъатчылар «онынъ зенгинлик джеэттен осювини къайд этелер.
Абиделернинъ метин ве шекиллери муреккепче, унерли, гъает сюслендирильген, орьнекли хаттат язылары иле толдурылгъан», бу алны санатта муэллифлик башланувы ве къанунларнынъ зайыфлашкъанынен багъламакъ мумкюн.
Къырымда кираметчилик тюрк кираметчилигининъ белли бир тесири алтында инкишаф эте.
Ишбу девирде Къырымгъа Тюркиеден пек чокъ кираметтен ясалгъан савут-саба кетирильген.
Бу ал исе тюрк шекиллерини къабул эттирмей къалмай.
Тюрк кираметининъ парчалары Эски-Кермен ве Каламите, Мангъуп ве Чуфут-Къаледе, Эски-Къырым ве Кефеде тапылгъандыр.
1951-52 сенелери къазылмалар девамында эски Кефенинъ къалесинде «XVI асырнынъ биринджи ярысына аит изник эшьяларынынъ парчалары — чанакъ кенарлары, бардакъ саплары, башкъа савутларнынъ парчалары ве иляхре» тапылды.
Эски Къырымда, пайтахт шеэр эмиетини джойгъанына бакъмадан, беяз земин устюнде кобальт иле орьнекленген къырылгъан кирамет чанакъ ве башкъа шейлернинъ парчалары тапылды.
Тегиз къырымызы земинде беяз-мавы тюслернен арабеск орьнеги — сюслендирювнинъ гъает сийрек расткельген усулы — ишленген парчалар да тапылды.
Мангъуп къазылмалары исе тюрк кираметининъ гъает зенгин материалыны бердилер.
Бу ал мында тюрк кирамет эшьялары мунтазам ве кениш колемде кетирильгенинден делялет бере.
Орьнеклернинъ эсас чешитлери — осюмлик, чечек орьнеклери, бурумлы чечек безеклери, далгъалы шеритлер.
XVII асыргъа аит тюрк кираметининъ тапылгъан парчалары кирамет къаба, ресимлер перишан ишленген, ресимнинъ четлери къара къалын сызыкълы, орьнекнинъ манасы саде олгъаныны корьсете.
Бу — XVII асырнынъ экинджи ярысында изник кираметининъ умумий зайыфлашкъаныны характеризлей.
Биз бакъкъан девирде Къадыкойде, Эски Къырымда, Ускютте ве ялыбоюнынъ бир сыра ерлеринде чёльмекчилик истисалы да озь ишини девам эте.
Амма ханлыкънынъ чёльмекчилик меркези Дженюбий-Гъарп Къырымнынъ къадимий дагълы койлери — Багъатыр, Фотисалагъа авуша, мында эв савутларындан башлап, та 200 — 250 литрлик аджиминде балабан пифасларгъа баргъандже, кирамет эшьялары чыкъаралар.
XVIII асырнынъ сонъу Къырымнынъ тарихында Русие империясына къошулувынен (1783 с.) беллидир.
Бу формаль олса да мустакъилликни гъайып этювнен бирликте, медений омюр саасында да буюк гъайыплар иле багълыдыр.
Этник ве конфессиональ джеэттен якъын девлет, Тюркиеге табилик Къырымнынъ халкъара алякъаларнынъ кениш даиресине кирмесине хызмет эткен исе, Русие истилясы девиринде Къырым башкъа дин, ят медениет инкишаф эткен ве шунынъ ичюн де гъайып олунмасы талап этильген, узакъ провинциягъа чевириле.
Къырымны ишгъаль этювде Русиенинъ биринджи адымлары тынч яшагъан эалини таламакъ, орталыкъны якъып-йыкъмакъ, улу мимарджылыкъ абиделерини, къырымтатар халкъы медениетининъ къыйметлерини гьайып этювнен башланды.
1736 сенеси Къырым ярымадасынынъ чёль бети фельдмаршал Миних ёлбашчылыкъ япкъан рус ордусы тарафындан вахшийлердже бозулды, 1771 сенеси Долгоруковнынъ ордусы о тарафны атешнен якъып, къылычнен кесип чыкъты.
Олар бир макъсадны козьде тута эдилер: «...къырымтатарларны бирини къалдырмай ольдюрмек, топракъларыны тутып алмакъ, не кяр, не файда кетирмеген бу халкъны ёкъ этмек» макъсадыны куте эдилер.
Къырым басып алынгъан сонъ чар Русиеси къырымтатарларны гъайры динли олгъанлары ве оларны «варвар»лар дие тарих саифелеринден силип атмакъ ичюн кутьлевий сюргюнлерге огърата.
Къырымтатарларны сюргюн этюв сиясети аман-аман бир бучукъ асыр девамында алынып барыла.
Бу йыллар ичинде къырымтатарларны тувгъан топракъларындан зорбалыкънен кеттирильмелери учь кере, яни 1783, 1860 сенелеринде, ве XX асырнынъ башларында озь кульминациясына еткизильген эди.
Эгер XVIII асырнынъ сонъларында ярымада эалисининъ арасында румлар, эрменилер, гурджилер, славянлар, караимлер, къырымчакълар ве урумлар да олгъаныны эсапкъа аладжакъ олсакъ, ве атта рус христианларыны Къырымдан Азав бойларына сюргюн эткенлеринден сонъ биле къырымтатарлар эалининъ 95 файызыны тешкиль эткен олсалар, 1917 сенесине келип къырымтатарлар озь ватанларында миллий азлыкъкъа чевирильдилер.
Ялынъыз къырымтатар халкъы дегиль, онынъ джеми тарихы, бу топракъларда къалдыргьан теренден-терен излери биле гъайып этиле эди.
Биринджи невбетте дин иле багьлы абиделер — джамилер, медреселер, мезарлыкълар ёкъ этиле.
Маддий ве маневий зенгинликлер ёкъ этиле.
Китапханелерде сакъланып къалгъан эльязмалар — тарихий трактатлар, хроникалар, назм эсерлер 1833 сенесинде ялынъыз бир макъсаднен — якъып-ёкъ этмек макъсадынен бир ерге топланылгьан эдилер.
В. Е. Возгрин: «... иште, мына бойле акция нетиджесинде халкъ медениетининъ теркибий къысымы олгъан фикри зихниеси, маневият теджрибелери, миллий тарихы ёкъ этильди.
Бу вакъиа мустемлекеджилик тарихында айрыджа тургъан, уникаль бир вакъиадыр», деп язгъан эди.
Ёкъ этип етиштирильмеген шейлер исе унутылувгъа, табиий ёкъ олып кетювге махкюм этильген эди.
Къырымтатарлар сюргюн этильген сонъ шу медениетни ташыйыджыларнынъ сайысы да эксиле, аньанелер унутыла, медений теракъкъият бутюнлей токътап къала, «халкъ иджадияты саасында паралич» юзь бере.
Башта бир Тюркие иле аньаневий тышкъы алякъаларнынъ узюльмеси, узакъ девир девамында Къырым медениетиндеки иджадий импульсларнынъ токътамасы, турмуш тарзынынъ бозулмасы, къырымтатарларнынъ омюр тарзларынынъ сарсылмасы, ислям динининъ фаалиетдай ресининъ тарлашмасы, къырымтатар тили ве язынынъ ролюнинъ эксильтильмеси къырымтатар залисини кельмешеклер медениетининъ укъукъсыз бир парчасына чевире.
Меселя, улу Омернинъ нагъышларынен сюслендирильген уникаль абиде — Ешиль-Джами XX асырнынъ башларына келип аман-аман гъайып этильген эди.
Омернинъ Хан-Джамидеки нагъышлары исе бина косметик тамир этильген сонъ ёкъ этильди.
Бунъа бакъмадан, яшайышнынъ агъырдан-агъыр акъибетлеринде биле къырымтатар медениетининъ инкишафы токътап къалмай.
Бу девир девамында къырымтатарларнынъ аньаневий мескен мимарджылыгъы илерилей, аз да олса янъы джамилер къурула, башташ абиделерини тиклев аньананелери девам эттириле, бу исе озь невбетинде таш устюне нагъыш оюв аньанелерининъ сакъланып къалмасына ярдым эте.
Орта асырларда цехджилик шекилинде тешкилятландырылув къаиделери саесинде къадимий эснафлардан токъумаджылыкъ, тикиджилик, къуюмджылыкъ санаты, кираметчилик киби эснафлар инкишаф эттирилелер.
Затен, о девирде ишлеп чыкъарылгьан махсулат озюнинъ юксек эстетик кейфиетинен айрылып тура эдилер (шу девирнинъ эшьялары музей коллекцияларынынъ эсасларыны тешкиль этелер).
Бунынънен бирликте меселенинъ негатив тарафларыны да къайд этип кечмек керекмиз.
Къырымгъа алып келинген санайы маллары — басмалар, машиналарда токъулгъан килимлер кёр-кёране такъдир ичюн бир нумюне олалар.
Аньананевий эшьялардаки ресимлер «барбарлаштырыла, базыда исе вахшийлерджесине каррикатурлаштырыла».
«Анилин боялайыджылар ве фабрикаларда ишлеп чыкъарылгъан йиплернинъ кетирильмеси де халкъ эснафчылыкъ малларынынъ кейфиетлерине зарар кетире, йиплерни боялавда къулланылгъан эски сырлар джоюла, боя ве ренклернинъ назик гаммасынынъ ерини ярмалыкъ чубарлыгъы ала».
Чар Русиесининъ Къырымгъа бастырып кирмесининъ даа бир тарафы мевджуттыр: мында мустемлекеджилик тертип-низамларынен берабер илери рус демократик медениети де кирип келе, бу медениет татарларнынъ нефасет алемини зенгинлештире, оны янъы медений зенгинликлерге джельп эте.
Меселя, рус мимарджылыгъында укюм сюрген классицизм XIX асырда къурулгъан мусульман джамилерине шекиль паклиги, айдынлыгъы ве тюзгюнлигини бере.
Къырымнынъ иджадий зиялылары тасвирий санатнынъ Авропа медениетине хас олгъан тасвират, эйкельтырашлыкъ киби янъы чешитлеринен таныш олалар.
Бойлеликнен, Русие Къырымны басып алгъан сонъ, башкъа медениетлернинъ, рус ве Авропа медениетлерининъ тесирлери Русие метрополиялары, бу джумледен Орта Асия ичюн характерли олгъан схема боюнджа кече, мааллий медениет тоталь-суретте дискриминация япыла, акъибетте онынъ инкишафында янъы тенденциялар шекиллене.
XIX асырнынъ сонъларында ве XX асырнынъ башларында мимарджылыкъта энди Къырымда озь поместияларыны къургъан рус зенгинлери эсас сымарышчылар олалар.
Аньаневий мусульман мимарджылыгъынынъ белли бир элементлери алына, биналаргъа шаркъ романтизми ве экзотикасы берилле.
Базыда бойле эклектик къарышув къаба олып корюне, базыда исе ичерики такт ве къарарлылыкънен толу озьгюн урюнлер бере.
Мимар Н. П. Красновнынъ Юсупов сарайы комплексни къургъанда аньаневий шаркъ мимарджылыгъындан гъает буюк усталыкънен файдалангъан эди.
Нетиджеде, миллий романтизм услюбиндеки иншаатлар пейда олдылар.
Бойле шедеврлерден бири сарайдан бираз авлакъта къурулгъан Юсупов джамисидир (Соколоние кою, эвельки Коккозь).
Джамининъ лейхасы о девирде къурулгъан джамилер ичюн типиктир — джамининъ дёрт акъабалы дам астында къурулгъан залы, михрабы бар, лякин онынъ бир сыра хусусиетлери оны дигер бойле иншаатлардан айырып туралар, ве бунынънен онъа мухтешемлик ве оригиналлик багъышлай.
Бу пенджерелернинъ чабакълы кемерлери, юксек таваны, порталнен бирикип кеткен, пычма киречташтан ясалгъан тюзгюн багъаналар устюнде тургъан галереядыр.
Джами бинасы бутюн периметри боюнджа шерит киби тартылгъан ойма орьнекли орнаменталь фризнен сюслендирильгендир.
Гъарбий порталы ве пенджерелер арасындаки фриз периметри бойлап каллиграфик ойма орьнеклернен яраштырылгъан.
Ерли сакинлернинъ айткъанларына коре, таш устюнде орьнеклер ясагъан устанынъ ады — Усеин Тохтаргъазы.
Бу киши айны вакъытта оджа ве шаир олгъан.
Мааллий медениет башкъаларнынъ ят медениетлерининъ тесирлерине къаршы тураракъ, кенди-кендисине сарылып къала, озь-озюни сакълап къалмагъа ынтыла, атта аньаневий санатнынъ къанунларыны консервация япа, акъибетте буларнынъ эписи оны дургъунлыкъ учурымынынъ башына алып келе.
Умумен алгъанда ХІХ-ХХ асырнынъ башларында Къырым санаты чешит-тюрлю тесирлерге огърай.
«Зан этсек, Къырымнынъ медениет земини кенди къатламында пек чокъ къатламларгъа малик оларакъ, кенди тарихий такъдирине саип оларакъ, Гъарп ве Шаркъ арасында туткъан джогърафик вазиетке, бутюн денъиз ве чёль еллерине ачыкъ оларакъ бойле муитнинъ шекилленмесине себепчи олгъандыр, бойле муитте къырымтатарларнынъ янъы девирдеки санаты къатты норматив эстетика ве къанунларгъа таби олып, «озь ичине къапалып къалгъан» шей дегиль де, аксине джиан нефасет джерьянына енгиль ве табиий суретте къошула бильген, чешит-тюрлю эсинтилерни синъирмеге ве бекленильмеген сюрпризлер кетире бильген «ачыкъ системадыр».
Къырымтатар тасвирий санаты XIX асырнынъ сонъу ве XX асырнынъ башларында озь инкишафында халкънынъ сиясий ве этник тарихынен сыкъы багълы олгъан учь эсас баскъычны кечти:
- 1895 сенесинден 1944 сенесинедже олгъан девирдеки тасвирий санатнынъ инкишафы: бу девир ильки къырымтатар профессиональ рессамларынынъ Русие ве Гъарбий Авропанынъ академик меркезлеринде окъуп башлагъан девирден 1944 сенесининъ сюргюнинедже олгъан девирни къаврап ала;
- сюргюнлик девириндеки (1944-1989 сс.) тасвирий санат: бу девир къырымтатар халкъы Орта Асиягъа, Къазахистангъа ве Русиенинъ шималий виляетлерине зорбалыкънен сюргюн этильген ве дисперсион ерлешювге огъратылгъан девирни къаврап ала;
- къырымтатар тасвирий санатынынъ тарихий ватанда гъайрыдан джанланув девири: бу девир (1989-2002 сс.) къырымтатарларнынъ Къырымгьа аля бугунь девам этеяткъан авдети ве ерлешюви девирини къаврап ала.
### 2.1. СЮРГЮНЛИКТЕН ЭВЕЛЬ КЪЫРЫМТАТАР ТАСВИРИЙ САНАТЫ
Къырымнынъ тасвирий санаты ислям алемининъ дигер регионларында олгъаны киби, XIX асырнынъ сонъларынадже озь къанунлары муджиби инкишаф эте, бу къанунларгъа барлыкъны реалистик тасвирлев ят эди.
%-1895 сенесинден 1944 сенесине къадар олгъан девирде.
%Русиенинъ ве гъарбий Авропанынъ академик меркезлеринде ильк профессиональ къырымтатар рессамларынынъ окъуп башлагъан вакътындан сюргюнликке къадар
%- къырымтатар халкъы Русиенинъ шималий районларына, Орта Асиягъа, къазахистангъа зорбалыкънен сюргюн этилип, дагъыныкъ халда ерлештирилген девирге (1944-1989 сенелери) аит тасвирий санат.
%- къырымтатар тасвирий санатынынъ тарихий Ватанда къайта тикленюв девири (1989-2002 сенелери)
Ильк эвеля монументаль тасвират иле, бунынъ киби де орта асыр китап миниатюрасы иле такъдим этильген тасвирий санатта орьнек, чечек услюби устюн тура эди.
XIX асырнынъ башларында къырымтатар тасвирий санаты тюшкюн бир алда булуна эди, бу башта бир ярымададаки умумий тарихий-медений вазиетнен, юз йыл девамында чар акимиетининъ мааллий медениетке ве къырымтатар эалисине нисбетен алып баргъан сиясетинен багълы эди.
Бунынънен бирликте ярымаданынъ Русиеге къошулмасы Къырымгъа Авропа медений аньанелерине хас олгъан санатнынъ янъы чешитлери, джумледен тасвирий санатнынъ ресим япув шекиллери кирип келе ве инкишаф этелер.
Санаткъа янъы шекиллернинъ, янъы гъаелернинъ кирип кельмеси Къырымнынъ медений аятыны джанландыра, театр, кинематография, эдебият ве саирелери инкишаф этмеге башлай, къырымтатар иджадий кадрларынынъ сайысы арта.
Къырым медениетинде Гъарп ве Шаркънынъ «корюшювлери» ильк кере дегильдир (Герайлар деврини хатырланъыз, бу девирлерде тахт-и сарайгъа итальян усталары давет этиле эдилер), лякин бу кереси мезкюр мунасебетлер энди бам-башкъа характер ташыйлар — Авропа тесири мааллий санатнынъ чокъ асырлар девамында шекилленип кельген аньанелерини толусынен инкяр этильген алда кирсетиле.
%Къырымтатар зиялыларынынъ айры векиллери бедbий тахсилни Русиеде, четелде — Авропада алдылар.
%Лякин бу эснада энъ буюк адым XIX асырнынъ сонъларында, Русиенинъ етекчи рессамлары Къырымгъа даимий яшамагъа келип башлагъанларындан сонъ атылды.
%Бунынънен бирликте айны шу Русиеге къошулув саесинде Къырымгъа санатнынъ авропалыджа медений ананелерге хас янъы шекиллери, джумледен, тезья санаты кет-кете синип, инкишаф этип башладылар.
Бу ал хусусан ярымадада большевиклер акимиети къурулгъан сонъ айрыджа корюлип башлады: совет Русиесининъ инкъилябий санаты мусульман Къырымынынъ медений асабалыгъыны кесен-кес ред эте.
Америкалы къырымшынаслар А. Фишер ве Э. Лазеринининъ енгиль нефеслери иле XX асырнынъ 20-нджи сенелерини къырымтатар санатынынъ «алтын асыры» я да къырымтатар ренессансы, деп адландыралар.
Бунда белли бир дереджеде акъикъат бар, лякин бу акъикъат базы бир тюзетювлерни талап эте.
Медений ренессанс олгъаны-оладжагъы беш йыл девам этти (1923-1927 сс.); бу эдебият, театр, илим ве тасильнинъ чечекленген бир девири эди.
1928 сенесининъ январь айында къырымтатар зиялыларына къаршы репрессияларнынъ ильк далгъасы котерильди.
Бу девирде къырымтатар медениети озь инкишафында муреккеп ве къапа-къаршылыкълы характер ташый.
Бир тарафтан муайен теракъкъият козьге чарпып тура, дигер тарафтан о махсус ёкъ этиле.
XX асырнынъ башларында медениет къырымтатар халкъ аньанелерини даа сакълап къалгъан эди, лякин, совет акимиети йылларында медениет интернациональ нивелировкагъа огъратылгъанда Къырымнынъ медений фонунынъ озьгюнлиги бутюнлей ёкъ этильген эди.
Аньаневий нефасет асабалыгъынынъ белли бир къысымы (эснафчылыкънынъ, мимарджылыкънынъ, китап миниатюрасынынъ, монументаль нагъышчылыкънынъ базы чешитлери) гъайып этильмесинен бирликте, Къырымда къырымтатар халкъы ичюн санатнынъ бутюнлей янъы олгъан чешитлери — ресимджилик, графика, эйкельтырашлыкъ киби чешитлерининъ пекинмесине шараитлер яратыла.
Прогрессив башлангъычлар бир чокъ джеэттен умумий ичтимаий-сиясий муитнен багълы эдилер.
Совет акимиети чар самодержавиесининъ миллий улькелерни истисмар этюв сиясетине къаршы меркезден дозалаштырылгъан ве координирленген миллий озь-озюни бельгилев, сербестлик, мусавийлик, къардашлыкъ сиясетини къойды.
Русиеде олгъан инкъилябий янъарувлар бир чокъ чет-буджакъ регионларында миллий-азатлыкъ арекетини къозгъадылар; миллий интеллигенция ве халкъ чар самодержавиесининъ ерине кельген совет акимиетини селямладылар.
Бу фонда ярымада автохтонларынынъ медений теракъкъияты саасында муайен бир илерилев козьге чарпа.
Къырым мухтариет статусына наиль ола, къырымтатарлар тамыр халкъ оларакъ танылалар, оларнынъ тили исе девлет тили статусыны ала.
1923 сенеси партиянынъ баш ёлу оларакъ илян этильген тамырлаштырув сиясети тамыр сакинлерге акимиет органларында чалышмакъ, алий окъув юртларында тасиль алмакъ ве истисалда хызмет этмек ичюн юксельтильген квоталарны берди.
Миллий маариф системасыны гъайрыдан тешкилятландырмакъ, янъы медений муэссиселерни мейдангъа кетирмек ишлери башлана, медениет эрбапларынынъ, бу джумледен къырымтатар рессамларынынъ плеядасынынъ пейда олмасы ичюн шараитлер догъа.
20-30-нджы сенелер девамында аньаневий эснафларны гъайрыдан джанландырув боюнджа ишлер алынып барыла (Багъчасрайда сонъундан Къырым виляет татар нефис-санайы мектеби оларакъ танылгъан татар нефис-санайы техникумы арекет эте эди).
Лякин бу вазиет чокъкъа сюрмеди.
Совет акимиети регионларда башлагъан гурьдели мустакъилликнен разылашып оламады.
Бунынъ нетиджесинде къырымтатар халкъы кери къайтарылмаз гъайыпларгъа огърады.
Медениети ве санатынынъ тарихы бу къадар фаджиалы саифелернен толу олгъан халкъны тапмакъ пек кучь.
Сюргюнликтен эвельки къырымтатар санаты айдын ве озьгюн, бунынънен бирликте, пек аз огренильген бир санат эди.
Онынъ пек аз огренильгенининъ себеби шунда ки, дженктен сонъки йыллар девамында Къырымнынъ тамыр сакинлерининъ медений аятлары акъкъында буюк бир исрарлыкънен инденильмейип кельген эди.
Иджатлары та инкъиляптан эвель башлангъан къырымтатар рессамларынынъ XX асырдаки ильк несили рус академик санатынынъ аньанелеринде тербиеленген эдилер, оларнынъ эписи тасиллерини Къырымнынъ тышында алдылар.
Бунынънен бирликте олар озь медений асабалыкъларынен алякъаларны узьмедилер.
Бу эр тарафлама бильгили инсанлар эдилер, оларнынъ истидаты иджатнынъ бир чокъ сааларында ишлетиле эди.
Бу несильнинъ энъ айдын векиллеринден бири И. Бораганскийдир.
Ильяс-мырза Бораганский 1852 сенеси Багъчасарайда догъды ве 1924 сенеси вефат этти, Стерлитамакта дефн этильди; И. Бораганский мешур къырымтатар маарифчиси, нашир, алим ве шаркъшынас эди.
1866-1874 сенелеринде озь тасилини Истанбулда мукеммеллештирди, шаркъ хаттатлыгъы ве орнаменталистикасынынынъ бутюн сырларыны менимседи.
Къырымгъа къайтып кельген сонъ озь теджрибесини къырымтатар орнаментини ишлеп чыкъувда мукеммеллештирди., бу теджрибесини Петербургдаки шахсий басмаханесинде нешир этильген чешит китапларны бедиий джеэттен яраштырувда къулланды.
Къырымтатар китапларыны, тюрк, арап ве фарс тиллеринде эсерлерни нешир этмекнен бир сырада, о, Санкт-Петербург университетинде дерс бере эди, Къырымдан ве Русие империясынынъ тюрк-мусульман регионларындан кельген истидатлы генчлерни эм окъута, эм ишнен теминлей, кениш бир педагогик ве хайриеджилик фаалиетини косьтере эди.
Мешур къырымтатар языджысы, алим, педагог Осман Акъчокъракълы да шу несильге аиттир.
Онынъ бабасы арапча язувнынъ устасы эди ве онынъ истидаты сонъундан аджайип бир хаттат олып етишкен огълуна да кечти.
Толу олмагъан орта тасилли О. Акъчокъракълы (о, Багъчасарай медресесинде окъуды) озь девирининъ энъ зекялы инсанларындан бири олып етишти, Петербург университетинде шаркъ тиллери факультетинде хаттатлыкътан дерс бере эди; шаркъ неширлерини яраштырув боюнджа мутехассыс сайылгъан 0. Акъчокъракълы бир къач вакъыт И. Бораганскийнинъ нешриятында чалыша,«Русиеде энъ яхшы мусульман хаттаты» сайылгъан Акъчокъракълы Къырым пединститутында тюрк ве арап тиллеринден дерс бере эди.
Санкт-Петербург джамиси ве Багъчасарайда Хансарайдаки Къурандан алынгъан кочюрмелер ве орьнеклер онынъ къолу астындан чыкъкъандырлар.
Къырымдаки бир чокъ эпиграфик абиделердеки (башташлар устюндеки язылар ве иляхре) язылар онынъ тарафындан окъулып, ильмий алангъа кирсетильгендир.
Лякин онынъ истидатына илерилемек къысмет этмей — арадан бир къач вакъыт кечкен сонъ хаттатлыкъ бедиий иджаткъа ят графика сайылып, иджат аланындан тамамынен алынып чыкъарыла ве узакъ йылларгъа унутылувгъа махкюм этиле.
Ве мында меселе Къырымда къулланылгъан ве сонъунда латин ве кирилл уруфатларынен денъиштирильген арап язысында дегиль, языны денъиштирюв маариф ве медениетке буюк зарар кетире, Къырымнынъ бутюн ислям медениети унутылувгъа махкюм этиле ве нетиджеде хаттатлыкъ деген феноменнинъ озю де гъайып ола.
Акъчокъракълыны исе пантюркизмни шерефлей, дие якъалайлар, репрессиягъа огъраталар ве 1938 сенеси къуршунгъа тизелер.
Озь тасиллерини Москвадаки Строганов бедиий-санайы окъув юртунда алгъан У. Боданинский, А. Абиев, А. Лятиф-заде тасвирий санатнынъ рессамлыкъ шекилинде иджат эткен къырымтатар профессиональ рессамларынынъ биринджи несилине аиттирлер.
Тасвирий санат къырымтатар халкъынынъ медений аятындаки зарур алкъа олгъаныны тасдикълавда оларнынъ хызметлери буюктир.
И. Гаспринскийнинъ, И. Бораганскийнинъ, А. Медиевнинъ ве дигер къырымтатар наширлерининъ фааль наширджилик фаалиетлери белли бир дереджеде бир группа профессиональ къырымтатар рессамларынынъ пейда олмасына себеп олгъандыр.
XIX асырнынъ орталарындан башлап оларнынъ Къырымда ве Петербургда чыкъараяткъан китап ве меджмуаларыны бедиий джеэттен яраштырмакъ ичюн къырымтатар халкъынынъ медениети ве санатыны ичтен бильген, шу медениет ве санатнынъ ташыйыджысы олгъан профессиональ рессамлар керек эди.
Бу иште Шаркъ халкъларынынъ маарифчиси Исмаил Гаспринскийнинъ меслекдеши ве аркъадашы Исмаил Муфти-заденинъ буюк хызметлери бардыр.
О, 1883 сенеси де-факто сыфатында къырымтатар «Джемиет-и Хайрие» хайрие фондуны мейдангъа кетире, бу джемиетни чар акимиети органларында тек 1887 сенеси ресмий суретте джедвельге алалар.
XIX асырнынъ сонъларында биринджи къырымтатар рессамлары онынъ шахсий сермиялары ве фонднынъ сермиялары ярдымынен Москвада окъудылар, сонъундан Францияда, Италияда, Алманияда ве Тюркиеде стажировка кечтилер.
XX асырнынъ башларында къырымтатар тасвирий санатынынъ энъ ири сымаларындан бири, «тарихий хатыранынъ сакълайыджысы», рессам, санатшынас, этнограф Усеин Боданинскийдир.
О, рессам-декоратор ихтисасы боюнджа бедиий тасиль эсасларыны Москвада Строганов бедиий-санайы техникумында, К. А. Коровиннинъ устаханесинде алды (1896-1905 сс.).
1905-1907 сенелеринде Акъмесджитте Коммерция окъув юртунда графика санаты боюнджа дерс берди.
Озь тасилини Италияда, Францияда, Тюркиеде девам эттирмек имкянларына малик олды.
%Онынъ озю язгъаны киби, 1907-1909 сенелери Истамбулда, Парижде, Мюнхенде ве Дрезденде чалышкан, 1912 сенеси исе Италиягъа барып, анда Уянув девирининъ монументаль рессамлыгъыны огренген.
Сонъра онынъ иджадий фаалиети кене Москва ве Санкт-Петербургнен багълана — Боданинский Строганов окъув юртунынъ бедиий-санайы мектебинде ресимден дерс бере, онъа реберлик япа, белли мимар И.А. Фоминнен бирликте декоратор-рессам олып чалыша.
1910 сенеси Москвада Тиджарет банкы бинасынынъ, Я. В. Ратьков-Рожновнынъ, С. С. Абамелек-Лазаревнинъ ве дигерлерининъ эвлерининъ плафонларыны нагъышларнен сюслендире.
1917 сенесинде У. Боданинский Къырымгъа къайтып келе.
Алманиялы тедкъикъатчы Эдиге Къырымал озюнинъ «Къырым тюрклерининъ миллий муджаделеси китабында» У. Боданинский ве А. Абиевни анъып кече ве: «Олар озь тасиллерини итальян ве франсыз нефасет мектеплеринде мукеммеллештирген истидатлы рессамлар тамыр халкътан чыкъмышлардыр» деп яза.
20-нджи сенелерде котерильген миллий джанланув далгъасында У. Боданинский толусынен бедиий-педагогик ишке авуша, бу фаалиет озь ичине чешит-тюрлю ишлерни — халкъ эснафчылыгъыны джанландырув, 1924-1929 сс.Къыркъ-Азизлерге, Эски-Юрткъа, Эски-Къырымгъа, Чуфут-Къалеге, Шималий Къырымгъа этнографик экспедицияларны тешкиль этюв, бедиий-санайы техникумында ресимден дерс берюв, орта асырлардаки ве земаневий къырымтатар санаты боюнджа лекциялар окъув ве саире ишлерни къаврап ала эди...
Боданинский Къырым тарихында ильк кере Ялта киностудиясында суретке алынгъан бедиий фильмининъ рессамыдыр.
Сонърадан У. Боданинский Багъчасарайдаки Хансарай-музейининъ директоры олды, онынъ директорлыгъы вакътында бу музей къырымтатарларнынъ санатынен огърашкъан ильмий-тедкъикъат меркезине чевирильген эди.
Теэссюф ки, бизлер онынъ бедиий яратыджылыгъы акъкъында тасавур биле этмектен аджизмиз — Боданинский тарафындан яратылгъан бутюн шейлер оны алим оларакъ 1938 сенеси къуршунгъа тизгенлеринден сонъ макъсадкярлыкънен ёкъ этильди.
Ялынъыз онынъ бир къач ишлери акъкъында малюматлар сакъланып къалгъандыр.
Меселя, Петербургда о «Ай ярыкъ геджеси»(1910) акварелини яраткъан эди, бундан да гъайры, о, 1909 сенеси Москвада рессамлар джемиетининъ 17-нджи сергисинде, Москва мимарджылыкъ джемиетининъ ве Петербургда Гвардияджы-мимарджылар джемиетининъ фаалиетлеринде иштирак эткен эди.
Къырымнынъ беязгвардияджылардан азат этильгенине 10 йыл толувы мунасебетинен отькерильген юбилей сергисинде (1930 с.) онынъ «Пионерлер» картинасы нумайыш этильген эди;Акъмесджитте татар театринде саналаштырылгъан Б. В. Астафьевнинъ А. С. Пушкиннинъ «Багъчасарай чешмеси» эсери эсасындаки балетине (1927с.) костюмлернинъ эскизлерини азырлады.
Боданинскийнинъ 20-нджи сенелерде яраткъан китап иллюстрациялары сакъланып къалгъандырлар.
Меселя, П. В. Никольскийнинъ «Бахчисарайский фонтан» китабынынъ иллюстрацияларыны, заставкалар ве виньеткаларны У. Боданинский чызгъандыр, бу ишлер онынъ аньаневий орьнеклернинъ бильгини олгъан бир рессам оларакъ косьтермектелер.
Сакъланып къалгъан сюжетли ишлери арасында татар халкъ турмушы ве иджады мевзусында яраткъан график табакълары, «Кийиз япув», «Бакъырджынынъ устаханеси» киби зарисовкалар ве дигерлери барлар.
Абдурефи Абиев (1879-1938 сс.) акъкъында чокъ шей белли дегиль.
О, 1906 сенеси Строганов адына техникий ресим чызув меркезий окъув юртуны битирди, сонъра тасилини Парижде девам эттирди.
1908-1910 сенелеринде Ростовда мебель фабрикасында модельер олып чалышты.
20-нджи сенелернинъ сонъларында Абиев Багъчасарайдаки бедиий-санайы техникумынынъ директоры олып чалышты, 30-нджы сенелерде Симферополь бедиий техникумында оджалыкъ япты.
Онынъ «Рефикъамнынъ портрети», «Архитектура пейзажы», «Эвнинъ интерьери» киби эсерлери сакъланып къалды.
Онынъ да такъдири бир чокъ дигерлеринъки киби фаджиалы олды — репрессияларнынъ къанлы бойнасында аз кимселер сагъ къалгъандыр.
Озь халкъынынъ аятыны бутюн чешитлиликлери иле тасвирлемеге ынтылув биринджи несиль къырымтатар рессамларынынъ иджатларына характерли бир хасиеттир.
Оларнынъ эсерлеринде тасвирлевнинъ реалистик, конкрет-пластик усулы устюн тура.
Тасвиратта пейзаж, портрет, турмуш левхалары киби жанрлар илерилемеге башлай.
Мааллий турмуш ичюн хас олгъан деталлерге чокъ дикъкъат айырыла.
Рессамларны инсан, онынъ эмеги, этнографик хусусиетлер, урбанынъ ве турмуш муитининъ дюльберлиги меракъландыра.
О девирнинъ пейзажлары айдын, ава ве аятнен толу эдилер.
Совет аланында укюм сюрген реализм усулы теракъкъиятнынъ бу баскъычында къырымтатар рессамларыны сыкъыштыргъан бир маниа дегиль эди — олар тек реалистик тасвиратнынъ имкянларыны огрене, озь ресимлеринде тувгъан топракъны, тувгъан халкъны акс эттирмеге, оны акъикъат эсасында косьтермеге тырыша эдилер.
Меракълы ери шунда ки, XX асырнынъ биринджи ярысында фааль инкишаф эткен рус нефис медениети профессиональ къырымтатар медениетинен ишбирлик япмай эди.
Меселя, Къырымда ильки тешкиль этильген Акъяр рессамлар ассоциациясында (1923 с.) къырымтатар иджадий зиялыларындан бир адам биле ёкъ эди.
Бунынънен бирликте, шуны да къайд этмек керек ки, даимий яшамакъ ичюн Къырымгъа кельген рессамлар Я. П. Бризгал, Н. С. Самокиш, языджы М. Волошин эки медениетнинъ бири-бирине якъынлашмалары ичюн аз иш япмагъандырлар.
Юкъарыда адлары анъып кечильген усталар къырымтатар рессамларынынъ ильк далгъасыны тешкиль этелер.
Эбет, олар бундан да чокъ эдилер.
Меселя, «Терджиман» газетасынынъ подборкасынен таныш олмакъ имкянлары пейда олгъан сонъ, онынъ саифелеринде Евпатория сакини Гъафар эфенди Шемси Алядиновнынъ адыны расткетирдик.
Газетанынъ 1910 сенеси июнь 10-да чыкъкъан санында онынъ акъкъында шойле деп къайд этиле: о, 1914 сенеси Одессада рессамлыкъ мектебини битирген ве окъувны мувафакъиетли битиргени ичюн тасилини девам эттирмек ичюн Москвагъа ёлланылгъан.
Къырымтатар рессамларынынъ невбеттеки группасы энди башкъа ичтимаий ве профессиональ теркибнен кельдилер.
Олар акъкъындаки малюматларны биз къырымлы санатшынас ве музей хадими А. Полкановнынъ (1930-нджы сс.) 1935 сенеси чыкъкъан «Литература и искусство Крыма» меджмуасында дердж олунгъан макъалелеринде окъудыкъ.
Макъалелерде берильген материаллар 1930-нджы сенелеринде совет Къырымынынъ медений ве бедиий аятында бельгиленген денъишмелерге къыймет кесмеге имкян бердилер.
Биринджиде, четельде тасиль алгъан ильк миллий рессамларнынъ фаалиетлери аселет анъылмай.
А. Полканов: «Инкъиляптан эвельки Къырымда бир дане миллий рессам ёкъ эди..., тасвират медениети Къырымнынъ тамыр эалисине тек совет акимиети девринде лениндже-сталиндже миллий сиясетнинъ нетиджесинде ачылды», деп яза.
Экинджиде, рессамларнынъ социаль эркяны денъише — оларнынъ эксериети ишчилер, колхозджылар арасындан чыкъкъан, мустакъиль тасиль алгъан кишилердир; ве, ниает, тасвиратнынъ тематикасы да денъише: о «совет акъикъатынынъ ве инкъилябий курешнинъ бутюн тарафларыны» къаврап ала, «истисал ве тарлаларда чалышкъан ударниклернинъ портретлерини» нумайыш эте, «социалистик къуруджылыкъ» мевзусыны ачып косьтере.
Aмма асылында алгъанда исе къырымтатар усталары этнографик характердеки ишлерге зияде эмиет берелер.
Социаль диреклери чешит тюрлю олгъанларына бакъмадан, къырымтатар рессамларынынъ шу эки далгъасыны бир шей — ёрулмакъ бильмеден иджаткъа ынтылув бирлештире эди.
Къырымда отькерильген бир сыра сергилерде (Феодосия, 1927; Симферополь, 1922, 1925, 1927, 1930, 1939, 1940 сс.) къырымтатар усталары Къырым тасвирий санатында етекчи ерни алмагъа бутюн имкянлары бар эди, оларнынъ озьгюн истидатлары ве айдын ишлери тенкъитчилернинъ дикъкъатыны озьлерине джельп эте эдилер.
Меселя, Къырымда совет акимиети тикленильгенине 15 йыл толувы мунасебетинен отькерильген сергиде энди 21 къырымтатар рессамы (тенъештирип бакъайыкъ: рус рессамлары — 43, украинлер — 8, еудийлер -11, дигер миллет векиллеринден бирер нефер) иштирак эткен эди, зира, татар рессамлары озь истидатларына коре серги иштиракчилери арасында биринджи ерде тура эдилер».
Олар арасында сергининъ биринджи мукяфатыны алгъан A. Устаев, А. Ярмухамедов, М. Абселямов (экинджи мукяфат), Халилев, Османов, Асанов, Ягъяев, халкъ усталары А. Къалафатов, А. Эфендиева, Ф. Алиева, А. Мамбетова ве дигерлери барлар.
Сергиде истидатлы къырымтатар авескяр рессамлары да иштирак эттилер, меселя, кочегар Азизов сергиде озюнинъ денъиз пейзажларыны нумайыш этти.
Амет Устаев (1909-1990 сс.) Къырымда Туакъ коюнде догъды, Багъчасарайдаки амелий санат бедиий техникумыны (1926-1929) битирди.
Онынъ иджады амелий санатнен сынъырланмады, о, потретлер, пейзажларны меракънен чыза эди.
Иджадынынъ ильк девирлерине аит эсерлеринден бири — «Багъчасарай чешмеси», бу татар турмушындан алынгъан сюжетли бир левха олып, онда чешмеден сув алгъан яш къызлар тасвир этиле.
Окъувны битирген сонъ Устаевни такъсимат боюнджа Къазахистангъа ёллайлар, анда о килим токъумаджылыкъ фабрикасында рессам олып чалыша, къазах орьнеклерини огрене, сюжетли ве орнаменталь килимлернинъ эскизлерини ярата.
B. И. Лениннинъ портретинен олгъан килим онынъ эскизи боюнджа токъулгъандыр.
1934 сенеси о, тувгъан кою Туакъкъа къайтып келе, мында о, провинциаль рессам аятыны кечире ве эсасен сюслендириджилик фаалиетинен огъраша, тюкянлар, къавеханелер, клублар ичюн плакатлар чыза, бундан да гъайры о бир сыра ресимлер, пейзажлар, койдешлерининъ портретлерини чыза.
А. Устаевни Врубельнен къыяс эткен А. Полкановнынъ къайд эткенине коре, о, «алельхусус истидат саиби» эди.
Онынъ энъ эмиетли эсери «Беязгвардияджыларны татар коюнден къувув» полотносы акъкъында малюматлар сакъланып къалгъандыр, баталист-рессам Н. С. Самокиш онынъ бу эсерине юксек къыймет кескен эди (бу эсер акъкъында тафсилятлы материал А. Полкановнынъ шу макъалесинде бар).
1935 сенеси Устаев Акъмесжитке коче, Къырым драма виляет театринде декоратор олып чалыша, Пионерлер эвинде изостудиягъа реберлик япа, Къырым Рессамлары бирлигини мейдангъа кетирюв боюнджа тешкилий комитетнинъ ишинде иштирак эте.
Онынъ бу девирге аит кунь мевзусында яратылгъан пек чокъ сиясий плакатлары, пейзажлары, натурадан чызып алгъан ресимлери, портретлер бар.
Устаевнинъ сюргюнликтен эвель яраткъан эмиетли эсерлери арасында «Халкъ кедайы Джангъазы Шерфединовнынъ портрети» (1939 с.) бар.
Бу эсер Москвада (1939 с.) отькерильген Бутюниттифакъ бедиий сергисинде нумайыш этильди.
Портретнинъ ялынъыз «Творчество» меджмуасындаки репродукциялары сакълангъан, деп эсап этилип келине эди.
Лякин бугуньде бизим элимизде портретнинъ ягълы боя ве къуршун къалемнен япылгъан эки оригиналь нусхасы бар.
Портрет реалистик тасвират ананелеринде, гузель ве профессионалликнен япылгъан.
Портретте чал сакъаллы къарт тасвир этильген, онынъ манълайында терен бурюшюклер бар,чатыкъ къашлары астындаки яныкъчан козьлеринде кери дёнмейджек дереджеде гъайып этильген медениетке нисбетен яныкъ, келеджек фаджиаларны сезгендай бир бакъыш къатып къалгъан
Затен, къырымлы рессамлар арасында портрет жанры пек популяр бир жанр дегиль эди, онынъ иле пек аз адам огъраша эди.
Устаевнинъ сакъланып къалгъан эсерлери бунынъ иле къыйметлидир.
«Кунешнен айдынлатылгъан эмен» этюдны дженктен эвель яраткъан ве Н. С. Самокишке багъышлагъан эди.
1950-нджи сенелернинъ сонъларына аит аквареллери сюргюнликте яратылгъан эди, Сюрпонликте рессам Озьбекистанда ве Къазахистанда яшады.
Онынъ «Саба», «Танъ маалиндеки шеэр», «Пиала ичиндеки нар» киби ишлери ал-азырда Симферопольде къырымтатар санаты музейининъ коллекцинсында булуна.
Даа кеченлерде белли олды ки, Амет Устаевнинъ бир къач иши — «Дагъ озени», «Денъиз ялысы», «Къырым пейзажы», «Дагъ ёлу» (1940 с.) киби ишлери Симферополь бедиий музейининъ фондларында узакъ йыллар девамында сакъланып кельгенлер.
Амет Устаев 1990 сенеси Чимкент шеэринде вефат этти.
Къырымтатар тасвирий санатында корюмли сымалардан бири Абий Ярмухамедов эди.
А. Полканов оны Къырымнынъ биринджи миллий рессамы деп къайд эте.
Мевджут малюматларгъа коре, о, профессиональ тасиль алмагъан.
1917 сенеси Ярмухамедов Харьковда оперетта труппасы декораторынынъ ярдымджысы оларакъ, сонъра Кавказда ве Къырымда театр декораторы вазифесинде чалышкъан.
Бир къач вакъыт Москвада ВХУТЕМАСта окъугъан, сонъра маддий вазиети агъыр олгъаны себебинден Евпаториягъа къайтып кельген ве мында оформитель олып чалышкъан.
Севастополь картиналар галереясында Ярмухамедовнынъ эки эсери сакъланып къалгъан, Зан этсек бу эсерлер «Совет Къырымынынъ 10 йыллыгъы» сергиси (1930 с.) отькерильген сонъ къалып кеткен олсалар керек, сергиде бу ишлер мукяфат иле такъдирленген эдилер.
Ярмухамедов 1935 сенеси Москвада Шаркъ санатлары девлет музейинде отькерильген «Совет Къырымынынъ санаты» адлы нуфузлы сергиде иштирак этмеге изини олгъан екяне къырымтатар рессамы эди (ялынъыз онынъ ады Москвада нешир олунгъан серги каталогында сакъланып къалгъандыр).
«Татар тою» полотносы этнографик-тасвир ёнелишинде ишленильген олып, онда татар турмушынынъ энъ индже джеэтлери буюк бир дикъкъат ве меракънен язылгъандыр.
Биз онда кунеш нурлары ичине комюлип кеткен татар эвининъ ички азбарыны коремиз, мында эр шей мусафирлерни къабул этип алмакъ ичюн азыр туралар, килимлер тёшельген, одалар тертипке чекильген.
Авескяр рессам шу полотнода Къырымнынъ яз кунюни тасвирлеген, нурларнынъ акъымларыны, енгиль, буллюр кольгелерни буюк бир инандырыджы шекильде чызгъан.
Полотно къурулышынджа саде ве енгиль, кейфче сакин ве джыллы.
«Шаркъ социализмде» картинасы башкъаджа къурулгъан, о рессамнынъ Къырымдаки социалистик янъарувлар нисбетен котеринки пафосынен синъирильген.
Бу бир чокъ зиялы адамларынынъ мийлерини бийлеген озь девирине типик олгъан бир утопиядыр.
Мында рессам адамлары бахтлы яшагъан, чечекленген, сербест Къырым акъкъындаки озь фантазиясыны тасвирлеген.
Авропаджасына ве шаркъчасына кийинген адамлар айдын галерея ичинде юрелер ве бири-бирилеринен джыллы субетлешелер.
Биринджи бакъышта, бу курорт аятындан бир левха олып корюне, лякин бу муэллифнинъ — «халкълар дайиси» тарафындан ишандырылгъан янъы джемиет акъкъындаки арзусыдыр — картинанынъ сагъ кошесинде Сталиннинъ къоджаман портрети ерлештирильген.
Полотнонынъ тасвират дегерликлери буюк меракъ догъуралар: «Татар тою»нда олгъан айдынлыкъ ве ава дуйгъусы мында буюк бир къувет иле косьтерильген.
Дерсинъ кунеш нурлары картина делип, аркаданынъ ажурлыгъыны, мимарджылыкъ конструкциясынынъ мухтешемлигини къайд этип ресимге айрыджа бир сюс бермектелер.
А. Ярмухамедовнынъ картиналары онынъ пленер тасвиратынынъ буюк устасы олгъаныны косьтерелер.
Рессамнынъ энъ мешур эсерлери арасында «Помещикнинъ багъчасында», «Дагълы чобаннынъ оюны», «Мамай таш къобаларында ишчилерни къуршунгъа тизюв» мевджутлар.
1936 сенесинден сонъ рессам акъкъында малюмат ич бир ерде корюнмей.
Къырым медениетининъ XX асырнынъ биринджи ярысына даир тарихында бойле къатиетликнен «сусув суикъастыны» косьтерген мисаллер пек чокълар.
Эвеллери мешур олгъан нидженидже буюк усталар акъкъында дирем-дирем топланылгъан малюматлар акъкъында пек аз шей билемиз.
Симферополь бедиий музейининъ, Симферополь улькешынаслыкъ музейининъ фондларында Тохтар Афузовнынъ (1900-1942 сс.) яраткъан полотнолары чокъ йыллар девамында ят козьлерден сакъланып келинген.
Даа кеченлерде олар сейирджилер ве мутехассысларнынъ дикъатына авале этильдилер.
Афузовнынъ «Ай-Петри» (1935 с.), «Кунеш бата» (1937 с.), «Денъиз» (1940 с.,) киби дагъ ве денъиз пейзажлары; «Балыкъчынынъ эвчиги» (1935 с.), «Ай ярыгъындаки эвчик» (1939 с.), «Ореандадаки лагерь» (1940 с.) киби Къырымнынъ джыллылыкъ ве незакетлик иле чызылгъан корюнишлери; «Астралар» (1935 с.), «Чечеклернен натюрморт» (1940 с.), «Вишнелернен натюрморт» (1940 с.) киби айдын, номай, зенгин ренкли натюрмортлары онынъ озьгюн истидат саиби олгъан рессам олгъаны, Москвада В. Мешковнынъ студиясында къавий профессиональ мектеп корьгени акъкъында делялет бермектелер.
Рессамнынъ аяты 1942 сенеси узюльди, оны фашистлер атып ольдюрдилер.
Москвадаки Строганов бедиий-санайы окъув юртунынъ мезуны рессам Абдулла Лятиф-заденинъ (1888-1955 сс.) аяты ве фаалиети акъкъында пек аз малюмат сакъланып къалгъандыр.
1921-1924 сенелеринде о, Багъчасарай музейининъ Коккозьдеки филиалынынъ (Юсупов сарайы) козетиджиси (я да мудири), сонъра мектепте ресим ве чызувдан дерс берди.
1930 сенеси антисовет фаалиети ичюн якъаланды ве Къырымдан сюргюн этильген эди.
Омрюнинъ 14 йылыны сталин лагерьлеринде кечирди.
Якъалагъанларында онынъ пек чокъ ресимлери, эскизлери мусадере этильген эди, оларнынъ такъдирлери акъкъында ич бир шей белли дегиль.
Онынъ иджады акъкъында ялынъыз онынъ сой-сопларында сакъланып къалгъан он дане къара-беяз фоторепродукцияларгъа бакъып бир де-бир шей айтмакъ мумкюн.
Бу фоторепродукцияларда миллий урбалар кийген къызлар, шеэр пейзажы, къырымтатарларнынъ турмуш эшьялары ве халкъ костюмлери тасвир этильген.
Онынъ «Кечмишнинъ игренч типлери» серлевалы графика усулынен чызылгъан сатирик портретлери меракълыдырлар.
А. Лятиф-заде къалгъан омрюни Харьков областында (Лозовая станциясы) кечирди, сакъатлар артелинде чалышты.
Мухтар Шерфединов (1908-1941 сс.) Багъчасарай шеэриндеки бедиий-санайы мектебининъ мезуны, А. Абиевнинъ джиени.
Бедиий мектепни имтиязлы битирген сонъ, о, Москвадаки мимарджылыкъ институтына окъумагъа кире, институтны битирген сонъ Москвада къала.
Сакъланып къалгъан малюматларгъа коре, Шерфединов аджайип рессам олгъан, джемаат биналарынынъ лейхалары узеринде чалышкъан.
Москвадаки М. Горький адына медениет ве истирахат багъчасы лейхасынынъ муэллифлеринден биридир.
1930-нджы сенелерде мешур украин рессамы, баталь жанрынынъ аджайип устасы, академик Николай Семенович Самокишнинъ студиясы Къырымнынъ бедиий аятында айрыджа роль ойнагъандыр.
Бу студия сонърадан Н. С. Самокиш адына Симферополь рессамлыкъ техникумына (ал-азырда окъув юрту) чевириле.
Дженк арфеси йылларында олгъан къырымтатар рессамларынынъ эксериети шу студиянынъ мезунларыдыр.
Н. С. Самокиш Симферопольде 1918 сенесинден берли яшай эди.
О, къырымтатарларны пек урьмет эте ве шунынъ ичюн де къырымтатар халкъынынъ фаджиалы тарихы оны эр даим раатсызлап тура эди.
О, Къырым халкъынынъ такъдирине нисбетен олгъан озь мунасебетини бир сыра тарихий эсерлеринде («1921-22 сенелеринде Къырымда ачлыкъ») акс эттирди.
«Къырымтатарларнынъ иджрети» (1934 с.) картинасында исе рессам татарларнынъ тувгъан топракъны буюк яныкъ иле терк этеяткъанларыны тасвирледи.
Картина Симферополь бедиий музейинде нумайыш этильген эди.
Ресимде денъиз ялысында елькенли гемини беклеп тургъан меджбурий кочьменлерни коремиз.
Даа якъында денъиз ялысындан айырылгъан дигер геми уфукъкъа догъру ёл ала.
Ресимнинъ ог планында, сагъ тарафта — темсилий бир левха — ватаныны терк этеяткъан адий татар койлюси ве онынъ янъы шорбаджысы рус помещиги арасындаки «лал» субет.
Татар койлюсининъ башы яры эгик (озь топрагъына башыны эгген), экинджиси — аякъларыны ерге тиреп киббар тура (биревнинъ топрагъында).
Помещикнинъ мухтешем антерли рефикъасы лорнетини козьлерине кетирип, ватанларыны терк этеяткъанларнынъ гемиге бир къалабалыкъ халинде минеяткъанларыны сейир эте.
Рессам къырымтатар халкъынынъ тарихындаки энъ фаджиалы моментлерден бирини акс эттирген: адамлар тувгъан топракъларыны терк эткенлери етмегени киби, гемилер озь когертелерине къарардан зияде чокъ адам алгъанлары себебинден шу адамларнынъ чокъусы сув ёлунда эляк ола эдилер.
Къара денъизнинъ далгъалары юзлернен, бинълернен джесетлерни Къырым ялысына кетирип быракъа эдилер.
Истидаты Аллахтан олгъан ве кендисине буюк умютлер беслеткен Шевкет Къадри-заде мешур рессам ола билир эди (о, 1908 сенеси Тавдайыр коюнде дюньягъа кельди).
Къырымтатар эдебиятынынъ классик шаири, гузель ресимлер чызгъан Абдураман Къадри-заденинъ огълу.
Затен, Шевкет пейзажларны пек гузель чыза эди.
Онынъ рус тасвираты классиклерининъ ишлеринден япкъан копиялары озьлерининъ там эда этильмелери ве техникий севиелеринен айырылып туралар.
Теэссюф ки, онынъ омрию пек къыскъа олды.
1931 сенеси Къызыл ордуда хызмет эткенде Чугуев дживарларында отькерильген талимат вакътында эляк олды.
Бугуньде-бугунь Шевкетнинъ Симферополь бедиий окъув юртунда окъугъан торуны Зубеир Къадри-заде яхшы рессам олып етишир, деп умют этиле.
Къырымтатар опера театрининъ солисти (1937 с.), рессам Мемет Абселямов (1911-1988 сс.) Симферопольде Н. С. Самокишнинъ студиясында окъуды (1934 с.).
Истидатлы рессамны Лениграддаки Санат институтына окъумагъа ёллайлар, лякин о бу теклифни къабул этмей ве Къырымда къала.
Абселямовнынъ 30-нджы сенелерде чызгъан боялы ресимлери Къырымдаки социалистик денъишмелернен сыкъы багълыдыр — «Татар кою Ускутте бол яшайыш» (1935 с.), «Ишчилер кошеси» (1935 с.) булар джумлесиндендир.
1944 сенеси Абселямов бутюн халкъынен берабер Къырымдан сюргюн этиле.
0 Таджикистангъа тюше.
Джумхуриет ве Бутюниттифакъ сергилерининъ иштиракчиси, 1958 сенесинден СССР Рессамлары бирлигининъ азасы, о, пейзаж жанрында иджат эткен рессам оларакъ танылды.
Онынъ «Кунешли кунь» (1947 с.), «Саба» (1955 с.), «Кузь» (1956 с.), «Таджикистанда баарь» (1962 с.), «Къырмызы дамлар» (1979 с.) киби пейзаж эсерлери булар джумлесиндендир.
Абселямовнынъ энъ севген мевзуларындан бири бу Къырым табиаты эди — «Къырымда яз геджеси» (1958 с.), «Къырымнынъ къара сельбилери» (1958 с.), «Гурзуф» (1980 с.), «Танъ» (1983 с.), «Сонъки нур» (1984 с.) «Баарь» (1985 с.) киби эсерлер бу тюркюмдендир.
Рессам та 30-нджы сенелерде энди иджат этти («Янъы Ускут», 1936 с.).
Онынъ пейзажлары аджайип шаиранелигинен айырылып туралар, олар айдын ве колорит боюнджа назиклер, оларда ялынъыз Къырым табиатынынъ дюльберлиги дегиль, оларда муэллифнинъ севгиси ве къуванчы озь аксини тапкъанлар.
Фарит Ильясов (1915-1944 сс.) Башкъыртистанда догъды.
Бойле олгъанына бакъмадан о да къырымтатар рессамынынъ аджджы такъдиринден татып бакъты.
Къазан бедиий окъув юртунынъ мезуны (1934 с.) олгъан Ф. Ильясов Татаристан АССР Совет рессамлары бирлигини тешкиль этюв ишлеринде фааль иштирак этти, 1936 сенесинден шу Бирликнинъ реисининъ муавини вазифесинде булунды.
Онынъ Къазан девриндеки иджады акъкъында ялынъыз каталогларда къалгъан малюматлардан бильмек мумкюн (график табакълар, портретлер, олар арасында бестекяр Н. Жигановнынъ портрети).
1940 сенесинде «Совет Къырымына 20 йыл» юбилей сергисинде онынъ «Горький теселлиде» картинасы нумайыш этильген эди, рессамнынъ «Татар коюнде Къызыл Ордугъа озгъарув» картинасы анъып кечиле.
Эки кере якъаланды — башта Къазанда (о вакъыт онынъ якъасыны тез бошагъан эдилер), сонъра Къырымда, 1944 сенесинде якъалагъан эдилер.
%Бундан сонъ аяты акъкъында ич бир шей белли дегиль.
Дженк арфесиндеки сенелерде Къырымда олгъан медений аяты акъкъында биз къырымлы санатшынас ве музей хадими А. Полкановнынъ ишлеринден анълай билемиз.
А. Полканов меджмуа ве газеталарда рус ве украин усталары акъкъында язып дердж эттирген къырымтатар рессамларынынъ адларыны анъа, рессамларнынъ ишлеринде тувгüан турмушкъа ве табиаткъа нисбетен олгъан севгилерини къайд этип кече.
Къырым медениети бир чокъ джеэттен А. Полкановгъа ёкъ этилювге укюм этильген базы бир бедиий коллекцияларнынъ сакъланып къалгъаны ичюн миннетдарлыкъ бильдирмели.
Рессам Шамиль Муратов акъкъында ялынъыз онынъ 1944 сенеси сюргюнлик вакътында Къырымда олмагъаны, ве о джумхуриет ве Бутюниттифакъ сергилерининъ иштиракчиси олгъаны акъкъындаки малюматлар бар.
Рессам ве языджы Эннан Алимовнынъ (1912-1941 сс.) иджадий аяты пек къыскъа олды.
О, 1936 сенеси Симферополь бедиий техникумыны битирди ве шу сенеси де шу техникумнынъ директоры вазифесине тайин этильди.
1941 сенеси Донбас ичюн урушларда эляк олды.
Онынъ ресимлери бизге «Яш къувет», «Комсомольськая правда» киби газеталарда (1933-36 сс.) дердж олунгъан репродукциялардан беллидир.
Оларнынъ арасында «Юзюмджи къыз», «Орманда танъ», «Къайтарма» ойнаяткъан къыз» репродукциялары бар.
Дженктен эвельки рессамлар несилинден олгъан, сюргюнликтен Къырымгъа къайтып кельген екяне къырымтатар рессамы Сеитхалиль Османовдыр (1919-1994 сс.).
Онынъ иджадий фаалиети актёрлыкътан башланды.
%О, Симферопольдеки (1937 с.). театр санаты техникумыны битирди, ве айны шу сенесинден башлап Н. С. Самокишнинъ бедиий студиясына къатнады.
1943 сенесинедже С. Османов Къырымтатар драма театринде артист ве режиссёр олып чалышты, рессам оларакъ о бир сыра спектакллер саналаштырды.
Османов профессиональ тасвиратнен ялынъыз сюргюнлик ерлеринде огърашып башлады.
Театрде роллерни иджра этти, ве айны заманда Таджикистан Бедиий фондунда (Ленинабад) чалышты, джумхуриет ве Бутюниттифакъ сергилерде иштирак этти.
С. Османов 1962 сенесинден СССР Рессамлары бирлигининъ азасыдыр.
С. Османовнынъ картиналары АКъШ, Русие, Япония, Тюркие, Польшада шахсий коллекцияларда булуналар.
Буларнынъ эксериети ягълы боянен язылгъан пейзажлар ве натюрмортлардыр («Хризантемалар», «Къырмызы гуль», 1980 с.).
Лякин онынъ 1980-нджи сенелердеки энъ яхшы эсерлери арасында къырымтатар зиялылары векиллеринден языджы Эшреф Шемьи-заденинъ (1980 с.) ве бестекяр Ильяс Бахшышнынъ (1986 с.) портретлери де бар.
Бу эсерлер сейирджини башта бир портретлер къараманларынынъ ичерики дегерликлери меарет иле акс эттирильгенлеринен озюне джельп этелер.
Бутюн бир халкънынъ сиясий къувгъунлыкъларгъа огъратылгъан бир шараитлерде онынъ энъ яхшы векиллери озь истидатларынынъ танылмасына ирише бильгенлерини косьтермек муэллиф ичюн гъает муим эди.
«Эльмира» (1983 с.) портретинде рессам замандашымыз олгъан дюльбер ве зекий, ичерики дюньясы котеринки ве шаиране олгъан къырымтатар къадынынынъ идеалыны косьтермеге арекет эткен.
Керчек, онынъ базы бир портретлерине ялынъыз тышкъы эффектлер, насылдыр бир театраллыкъ хастыр, бу о рессамнынъ актёрлыкъ фаалиетинен багълы ола биле.
Османовнынъ иджадында муим мевзулардан бири бу Къырым мевзусыдыр.
Тарихий ватангъа келип кетювлер онъа пейзажларны яратмагъа бир сильтем берди, рессам озь пейзажларында Къырымны хатырада къалдыраджакъ манзараларыны («Аю-Дагъ», «Чеховнынъ Гурзуфтаки эвчиги», «Денъиз ве къаялар», 1982 с.) акс эттирди.
«Къырымнынъ ялыбоюндаки гедже» (1983 с.) пейзажында рессам Аю-дагънынъ панорамалы манзарасыны тасвирледи.
Ялыбоюндаки джапларгъа устюнде яйылып кеткен эвчиклернинъ гедже маалинде пенджерелеринден ышыкъ сепип туралар ве денъизнинъ тынч суву устюнде узанып кеткен айнынъ ышыгъы инсанны мефтюн этелер ве оны тувгъан саиллерге къайтмагъа чагъыралар.
С.Османов 1988 сенеси Къырымгъа къайтып кельген сонъ бир кереден фааль иджадий ишнен огърашып башлады, къырымтатар медениетининъ мешур эрбаплары И. Гаспринский, Н. Челебиджихан, Б. Чобан-заде, У. Ипчи киби эрбапларына багъышланып отькерильген юбилей тантаналарыны яраштырув ишлеринен огърашты.
1990-нджы сенелерде рессамнынъ Алуштада (1991 с.) ве Симферопольде (1994 с.) шахсий сергилери отькерильди.
Онынъ Къырым деврине аит ягълы боянен язылгъан ресимлери эсасен пейзаж ве натюрморт жанрларында эда этильгендирлер.
Пейзажларнынъ 1980-нджи сенелерде олгъан эллегик кейфлери 1990-нджы сенелердеки ишлеринде эеджанлы-патетик кейфлернен денъише.
Рессам ватангъа къайтып кельген сонъ оны ойле бир кейфлер сарып алдылар ки, олар догъаяткъан кунешнинъ гульгюли нурларынен айдынлатылгъан, ялыдаки къаяларгъа урулгъан Къара денъиз далгъаларында озь аксини булдылар.
%Дженктен эвель иджат эткен къырымтатар рессамлары джюмлесине къарасувбазарлы Решид Челебийевни де къошмакъ лязым.
%Къырымтатар девлет театри ачылгъан куньден (1923) башлап шу театрде рессам ве актёр олып чалышкъан (251.20-нджи саифе.)
%Бу адам Багъчасарай музейининъ директоры Усеин Боданинский Къырым бойлап тешкилятландыргъаны мешур этнографик экспедитсия тасвирлейиджи рессам сыфатында иштирак этти.
%Р.Челебиевнынъ ресимлери шимди Багъчасарай тарихий-медений заповеднигининъ фондларында сакъланалар.
%Багъчасарай районынынъ Теберти коюнде догъгъан Эмир-Амет Париков да 1920-1930-нджы сенелерде танылгъан пейзаж усталарындан бириси эди.
%Е-А Париков 1924 сенеси Багъчасарайдаки бедиий-санайы техникумны битирген сонъ рессам эм де кемик ве агъач устюнде оймаджы дипломны алды.
%О, озюни СССР Рессамлар академиясынынъ мухбир азасы Усеин Боданинский шегирти, деп сая эди.
%Лякин 20-нджы сенелернинъ экинджи ярысында профессиональ артистликке зияде берилген Париков рессамлыкъ ишини четке сюре.
%Белли бир вакъыттан сонъ мешур къырымтатар комик артистине чевириле.
%Е-А Париков 1936 сенеси вефат этти.
%Акъмесджитнинъ Субхи сокъагъындаки къырымтатар мерзалыгъында дефин олунды.
### 2.2. 1950-1980-нджи ЙЫЛЛАРДА КЪЫРЫМТАТАР ТАСВИРИЙ САНАТЫ
Къырымтатар тасвирии санатынынъ тикленюв ве инкишаф этмесининъ экинджи девири 50-80-нджи сенелерге догъру кельди.
Бу девирде къырымтатарларнынъ эсас къысмы Озьбекистаннынъ территориясында яшай эди.
Э. Къудусовнынъ къайд эткенине коре, сюргюнлик йылларында бекленильмеген адисе юзь берди: «къырымтатарлар дигер тюркий тилли халкълар арасында синъип, ер юзюнден ве джианнынъ этник харитасындан ёкъ олып кетмек ерине, озь миллий индивидуалликлерини сакълап къалмакънен бирликте аяткъа чыдамлылыкъларыны нумайыш эттилер...джианнынъ энъ бильгили халкълары сырасына кече бильдилер».
Иджадий ёллары Къырымда башлагъан бир сыра къырымтатар усталары озьлерини онынъ тышында косьтере бильдилер, танылув ве унванларгъа саип чыкъа бильдилер.
Меселя, рессам Кязим Эминов Озьбекистан ССРде нам къазангъан санат эрбабы унваныны биринджилер сырасында алгъандыр.
Алуштада догъгъан К. Эминов (1928-1976 сс.) рессамлыкъ тасилини Н. С. Самокишнинъ студиясында башлагъандыр (та 1939 сенеси о, балалар иджады олимпиадасында иштирак этип 1-нджи мукяфатны алгъан эди).
1946 сенеси энди сюргюнликте К. Эминов Самаркъанд бедиий окъув юртунынъ 2-нджи курсына окъумагъа кирди, лякин арадан бир йыл кечкен сонъ ОНЫ МИЛЛИЙ менсюплиги ичюн окъув юртундан чыкъаралар, бундан сонъ о Ташкентке келе ве 1953 сенеси П. Беньков адына Джумхуриет бедиий окъув юртуны аля ишаретлернен битире.
К. Эминов 1954 сенесинден башлап мунтазам суретте джумхуриет ве бутюниттифакъ сергилеринде иштирак этип келе.
1955 сенеси оны СССР Рессамлары бирлигине къабул этелер.
Баягъы йыллар девамында Ташкент педагогика институтынынъ бедиий графика болюгинде оджа олып чалыша.
Амет Къалафатовнынъ тувгъаны олгъан К. Эминов аньаневий къырымтатар санатыны пек севе ве оны теренден ис эте, эвельки медениетни гъайрыдан джанландырмакъны арзулай эди.
Ватандан изакъ яшаса да, о, Озьбекистанны джандан севип къалды.
Озьбек топрагъынынъ инсанларыны шерефлеген, онынъ тарихына багъышлангъан бир чокъ аджайип эсерлер яратты: «Учакъ учып кечти» (1960 с.), «Фрунзе ве Миршарапов» (1960 с.), «Къарылгъач» (1961 с.), «Чырчыкъ вадийси» (1969 с.), «Чарвакъ» триптих («Уянув», «Эмек», «Раатлыкъ».1972 с.), «Паркент акъсакъаллары» (1974 с.).
1970-нджи сенелерде Къырым мемуриетининъ къаршылыкъ косьтергенине бакъмадан, Къырымгъа эки кере келип кетти.
Иджадынынъ сонъки девири (1970-1976 сс.) рессамнынъ озь тувгъан топрагъына олгъан севгисинен ашлангъан истидатынынъ бар кучьнен чечекленмесинен къайд этильгендир.
Эминов Къырым мотивлери боюнджа 30-гъа якъын пейзаж яраткъандыр, оларнынъ арасында «Дженюп масалы.Аю-Дагъ.Къырым» (1973 с.), «Гурзуф.Зейтунлар.» (1970 с.) киби пейзажлары да бар.
Бу серияда яратылгъан «Ай-Петри чамлары» (1973 с.) рессамнынъ энъ яхшы эсерлеринден бири сайыла.
Мезкюр картина ал-азырда Ташкент девлет санат музейининъ фондларында булуна.
Аджайип уста-тасвиратчы боялар тилинен озь ватанына олгъан севгисини йырлагъан рессам Эминовнынъ аяты автомобиль къазасы нетиджесинде фаджиалы узюльди.
Улу Ватан дженкининъ иштиракчиси мимар Ирфан Шемсединов Украина Бедиий академиясынынъ фахрий профессоры, деген унван саибидир.
0, 1919 сенеси Кезлевде догъды.
1935-1941 сенелеринде Москвада, Харьковда окъуды.
Дженктен сонъ Украина Бедиий академиясында чалышты, окъутув-иджадий устаханенинъ ребери олды, 200-ден зияде мимар етиштирди.
Шемсединов Хрустальный бурнунда къараман шеэр Севастопольге тикленильген монумент лейхасынынъ, «Къырымтатар халкъына нисбетен 1783-1944 сенелеринде япылгъан сойкъырым къурбанларына» мемориаль абиде лейхасынынъ муэллифидир.
Сонъки йылларда Шемсединов иджаткъа зияде дикъкъат айыра.
Тувгъан Къырымынынъ табиатына багъышлангъан аквареллер тюркюмини яратты: «Багъчасарай сарайы», «Багъчасарайдаки Хан-джами», «Къапсихор.Татар азбарчыгъы», «Къуру-Узень.Татар азбары», «Коктебель.Волошиннинъ эви», «Къарадагъ.Ягъмур алдындан», «Къаялар.Далгъалар», «Кучюк-Узень», «Эрылгъанлар» булар джумлесиндендир.
Муэллиф озюнинъ бу ишлеринде Къырымнынъ дикъкъаткъа ляйыкъ ерлерини тасвирлемекнен бир сырада тувгъан улькесининъ турмушы ве табиатына нисбетен озюнинъ самимий мунасебетини акс эттире.
1997 сенеси Симферопольде Къырымтатар санаты музейи Ирфан Шемсединовнынъ аквареллеринден тертип этильген шахсий сергисини тешкилятландырды.
Бир чокъ къырымтатар рессамлары озь халкъынынъ фаджиалы такъдир ёлларында булунып, кенди истидатларыны толусынен реализлеп оламадылар.
Олар арасында Амди Мустафаев (1918 с.) да бар.
Дженктен эвель Н. Самокиш адына Симферополь бедиий окъув юртунда бир йыл окъуды ,дженкни субай рутбесинде битирди, дженктен сонъ Ташкенттеки П. Беньков адына Джумхуриет бедиий окъув юртуны битирди, яраштырыджылыкъ ишлеринен огърашты ве манзаралы-амелий маллар ичюн орнаменталь ресимлер чызды.
Къырымда 1968 сенесинден берли яшай.
А. Мустафаев тасвирий ресимджиликнен де огъраша, о бир чокъ портретлер, пейзажлар ве натюрмортларнынъ муэллифидир.
Онынъ эсерлери — («Багъчасарай», «Джума-Джами», «Гурзуф», «И.Гаспринскийнинъ портрети», «Рефикъамнынъ портрети», «А.Лятиф-заденинъ портрети») — монументаль, лирик, фельсефеий характер ташыйлар, оларда тувгъан Къырымына севда олгъан, аят ферасетини анълагъан муэллифнинъ нефеси сезилип тура.
Рессам Джевдет Тахтаровнынъ (1926-1998 сс.) такъдири бираз гузельдже олды.
1955 сенеси Ташкенттеки П. Беньков адына Джумхуриет бедиий окъув юртуны битирди ве 25 йыл девамында озьбек телевидениесинде саналаштырыджы-рессам олып чалышты.
О, рессам оларакъ А. Удаловнынъ «Сабыр фильджаны», Ю. Ахунбабаевнинъ «Баба», М. Лермонтовнынъ «Мцыри», Н. Думбадзенинъ «Эбедийлик къануны», бунынъ киби де, «Къарылгъач» видеофильмини саналаштырды.
Пек аджайип тасильге малик олгъан, лякин сюргюнлик шараитлеринде озь истидатыны кереги киби ачып олмагъан Февзи Реджепов (1929-1983 сс.)
Симферопольде Къырым ходжалыкъ институтынынъ ректоры Ариф Алимов ве къырымтатар тили ве эдебияты оджасы Мумине Реджепованынъ къорантасында дюньягъа кельди.
Симферопольде балалар бедиий иджадият студияларына къатнады.
Та балалыкъ чагъында белли рессамларнынъ эсерлерини ягълы боянен чызып копияларыны чыкъара эди.
1946 сенеси эмек ордусындан демобилизация ола ве къорантасы сюргюн этильген Самаркъанд шеэрине келе.
Бедиий фондгъа ишке кире, омрюнинъ сонъунадже мында яшай.
1955 сенеси къырымтатар рессамлары арасында биринджилер сырасында Ташкент бедиий-театр институтына окъумагъа кире ве оны аля ишаретлернен битире.
Оны шу институтта оджа оларакъ къалдырмакъ истейлер.
Лякин о, разы олмай ве Самаркъандгъа къайтып келе, яраштырыджы-рессам сыфатында озь ишини девам эттире.
Онынъ юксек профессиональ усталыгъы акъкъында чечеклернен ве мейваларнен чызгъан натюрмортлар сериясы («Георгиналар ве флоксиналар», «Къарпыз», «Айва», «Юзюм», «Самаркъанд топрагъынынъ джумертлиги»), Самаркъанд дживарларында чызгъан пейзажлары («Агъалыкъ»), эски Самаркъанднынъ мимарджылыкъ абиделерининъ шекиллери, медениет ве санат эрбапларынынъ портретлери айтып туралар.
Тувгъан юртуна багъышлангъан пейзажлары онынъ эсерлери арасында бир кереден айырылып туралар, о, ватаныны бир даа корип оламады.
Озь эсерлерини, меселя, «Гурзуф», «Контрабандистлер», «Къырымтатар либасыны кийген къадын» киби эсерлерини балалыкъ ве осьмюрлик чагъында алгъан теэссуратлары эсасында язгъандыр.
Ф. Реджеповнынъ ишлери Москвада бир чокъ бутюниттифакъ сергилеринде, Ташкент ве Самаркъандда отькерильген джумхуриет сергилеринде нумайыш этильди.
Картиналарынынъ бир къысмыны Самаркъанддаки тарих, медениет ве санат музейи сатын алды.
Санатшынаслыкъ докторы, профессор, Озьбекистан Бедиий академиясынынъ академиги Рафаэль Такташ язгъан ишлеринде Ф. Реджеповнынъ иджадына юксек къыймет кесе.
2001 сенеси Ф. Реджеповнынъ аптеси онынъ эсерлерининъ буюк бир къысмыны Къырымтатар джумхуриет санат музейине бермек ичюн ватангъа алып кельди.
Къырымдан та бала экенлеринден алып чыкъып кетильген истидатлы къырымтатар генчлерининъ иджадий такъдирлери чешит-тюрлю олды.
Оларнынъ арасында Душанбе бедиий окъув юртунынъ мезуны (1955-1960 сс.) Халиль Мемедляев (1937 с.) де бар.
X. Мемедляев 1967 сенесинден Ленинабадда бедиий фондда чалыша ве ленинабадлы генч рессамларнынъ бирлешмесине етекчилик япа.
X. Мемедляевнинъ иджадий меракъларынынъ даиреси гъает кениш ве чешит-тюрлю эди.
Декоратор-рессам, монументалист-рессам X. Мемедляев 1977 сенеси СССР Рессамлары бирлигине къабул этиле — Онынъ иджадында эсас ерни тематик картиналар ве портретлер тута.
70-нджи сенелердеки социалистик реализм усулында яратылгъан эсерлери куньделик эмекни, эмек адамларыны ве Орта Асия табиатынынъ гузеллигини косьтерип турмакъталар, меселя, «Турксиб» (1968 с.), «Арманда» (1970 с.), «Йыр» (1974 с.), «Баарь» (1975 с.), «Аштта тургъан бурав» (1983 с.).
X.Мемедляев 1993 сенеси Къырымгъа къайтып келе, Красногвардейск районындаки Октябрьское къасабасында балалар изостудиясына етекчилик япа.
Иджатнен чокъ огъраша, маневий ве социаль джеэттен эмиетли эсерлер ярата («Дуа», 1995 с., «Багъчасарай», 1997 с.).
1995 ве 2000 сенелери рессамнынъ Симферополь ве Багъчасарай шеэрлеринде шахсий сергилери отькерильди.
Нури Планджиев (1937 с.) Къырымдан сюргюн этильгенде даа бала эди.
Догъма алушталы, oбъектив себеплерге коре профессиональ тасиль аламады.
Лякин Лениграддаки Бедиий академиянынъ мезуны Дмитрий Валерьянович Селянин Нури Планджиевге устазлыкъ япты, онынъ рессам олып етишмесине ярдым этти.
Нури 1944-1969 сенелеринде Ташкент виляетининъ Янъыёл шеэринде яшады, белли рус рессамы И. Бродскийнинъ талебеси Ф. Малкинде тасиль алды.
1975 сенесинден берли Н. Планджиев Мелитополь шеэринде (Запорожье виляети) яшай, шеэр ве джумхуриет сергилеринде иштирак эте.
Онынъ «Ай ярыкъ геджеси» (1962 с.), «Фазанлар учансув янында» (1987 с.), «Къырымдаки сыгъынлар» (1995 с.), «Дагълы Къырым» (1996 с.), «Фазанлар ойнашалар» (1997 с.), «Султан тавугъы» (1997 с.) киби эсерлерде реалистик усул декоратив-фольклор элементлеринен орюлип кетелер (87, с. 39).
Ташкенттеки П. Беньков адына Джумхуриет бедиий окъув юртунынъ мезуны (1955-1961 сс.) рессам Абиб Исмаилов (1939 с.) ал-азырда Самаркъанд шеэринде яшай.
Чокъ йыллар девамында о, Самаркъанддаки орта махсус окъув юртларында оджа олып чалышты.
1975-1980 сенелеринде Самаркъанд шеэрининъ баш рессамы эди.
1962 сенесинден берли А. Исмаилов джумхуриет ве бутюниттифакъ сергилернинъ иштиракчисидир.
1970 сенесинден СССР Рессамлары бирлигининъ азасы.
О, эсасен пейзаж жанрында чалыша, мимарджылыкъ ве лирик пейзажлар ярата, бунынъ киби де интерьерлер ве музей экспонатларыны безетюв ишлеринен огъраша.
Онынъ мешур ишлери арасында «Агъалыкъ.Къыш» (1976 с.), «Меранголь.Талматюш» (1977 с.), «Дагъларда» (1978 с.), «Эски шеэр» (1978 с.), «Самаркъандда къыш» (1980с.), «Регистан» (1985 с.) киби эсерлери бар.
Дженктен эвельки Къырымда догъгъан къырымтатар тасвиратчы-рессамларынынъ джедвели А. Исмаиловнынъ адынен бите.
Къырымтатар тасвирий санаты усталарынынъ дженктен эвельки несилининъ иджады санатшынас-алимлер тарафындан огренилип башламакъта.
Генч къырымтатар санатшынаслыгъы илериде бу тедкъикъатларны девам этерлер, ве шубе ёкъ, толу олмагъан шу джедвельни даа зияде кенишлетирлер.
Сюргюнлик йылларында къырымтатарларнынъ буюк бир къысымы (70%) Озьбекистан территориясында яшай эди, шунынъ ичюн де къырымтатар рессамлар кадрларынынъ шекилленювинде айрыджа эмиетке малик олгъан Озьбекистан бедиий мектебининъ ве онынъ къырымтатар усталарынынъ иджадына косьтерген къоджаман тесирини айрыджа къайд этип кечмек керек.
Юзлернен къырымтатар йигит ве къызлары Ташкент ве Фергъанадаки бедиий окъув юртларында окъудылар.
Ильк къырымтатар эйкельтырашлары (А.Алиев, Ш. Ахтемов), экспозионистлер (А.Сеит-Аметов), гобелен рессамлары (М.Чурлу) пейда олдылар.
Ягълы боянен ресим чызгъан рессамларнынъ буюк бир группасы — тасвиратчылар: Р. Усеинов, А. Бараш; графиклер: 3. Трасинова, Э. Иззетов; кираметчилер: С. Якъубов, И. Аблаев, Ф. Сеитхалилов киби усталар, иште, анда азырланылды.
Къырымтатар рессамларындан бир чокълары Русие ве СНГнинъ етекчи бедиий алий окъув юртларында тасиль алдылар/
И. Шейх-заде, Н. Якъубов — Москвада, Л. Трасинова — Ленинградда, А. Белялов, А. Сейит-Аметов, Р. Нетовкин — Украинада, И. Велиуллаев — Таджикистанда, К. Джеппаров — Гурджистанда окъудылар.
Бу къырымтатар профессиональ санатынынъ эп осеяткъан кейфиетче янъы севиеси акъкъында делялет бермекте.
### 2.3.1989-2001 сенелериндеки къырымтатар тасвирий санаты
1980-нджи сенелернинъ сонълары ве 1990-нджы сенелернинъ башлары къырымтатар медениетининъ ве бу джумледен тасвирий санатнынъ инкишафында янъы баскъычны бельгиледилер.
Бу, башта бир, къырымтатарларнынъ озь ана ватанларына кутьлевий суретте къайтып башламаларынен багълыдыр.
Чешит шеэрлерде яшагъан къырымтатар рессамлары бир чокъ шейлерден, иджадий муамелелерден, миллий тематиканы инкишаф эттирювден марум эдилер.
Энди исе, арадан бу къадар йыл кечкен сонъ, озьлери айдынлыкънен, озьгюнликнен косьтере бильген тамыр миллетнинъ векиллери Къырымда олаяткъан медений джерьянларгъа тесир эте бильмек къуветине малик олдылар.
Миллетнинъ аятындаки радикаль денъишмелер, сиясий аятнынъ активлешмеси, къырымтатар халкъынынъ демократик укъукъ ве сербестликлерге малик олмасы тасвирий санат инкишафынынъ умумий характерине тесир этмейип къалмады.
Бир чокъ рессамлар миллий арекетнинъ фааль иштиракчилери олгъанларындан себеп базыда о айдын ве ачыкъ сиясий характер ташый.
«Янъы территорияларны» менимсев девринде къачынылмаз суретте расткельген бутюн тешкилий меселелерни — мескен, устаханелер меселелерини, ильк сергилерни тешкилятландырув, къырымтатар санатыны тешвикъ этюв, киби меселелерни Къырымтатар халкъы Меджлисининъ къолтутувы алтында олдукъча къыскъа муддетлер ичинде мустакъиль суретте аль этмеге меджбур олдылар.
Къырымгъа сюргюнликтен 264 бинъ къырымтатар къайтып кельди.
Ал-азырда къырымтатарлар Къырым эалисининъ этник теркибинде 12 % тешкиль этелер, лякин бу ракъам эп арта (даа 12 йыл эвельси о аман-аман 0,1 % тешкиль эте эди).
Уста ве рессамларнынъ ватангъа къайтув джерьянлары 1991 сенесининъ март айындан, яни И. Гаспринскийнинъ 140 йыллыгъына багъышланып отькерильген Халкъара конференциянынъ ачылувына къарарлаштырылып, Симферопольде тешкилятландырылгъан къырымтатар рессамларынынъ Биринджи (февраль, 1990) бутюниттифакъ ве Экинджи бутюниттифакъ сергилеринден сонъ башлап фааллешти.
Сергиде иштирак этмек ичюн Къырымда ве онынъ тышында яшагъан къырымтатар рессамлары давет этильдилер.
Бу вакъиадан эвель, 1990 сенесининъ майыс айында Симферопольде Къырымнынъ дженктен сонъки тарихында ильк кере къырымтатар рессамларынынъ Биринджи бутюниттифакъ сергиси отькерильди, сергиде энди Къырымгъа къайтып кельген усталар ве даа сюргюнлик ерлеринде яшагъан рессамлар иштирак эттилер.
Къырымтатар рессамларынынъ биринджи сергиси отькерильген сонъ 1993 сенесининъ бааринде ве 1994 сенеси майыс 14-те янъы сергилер тешкилятландырылдылар.
Группалы сергилернен бир сырада Къырымнынъ дигер шеэрлеринде ве онынъ тышында белли усталар М. Чурлунынъ, Р. Нетовкиннинъ, Р. Усеиновнынъ, 3. Трасинованынъ, С. Омановнынъ, А. Барашнынъ, Н. Якъубовнынъ, И. Нафиевнинъ, И. Аблаев ве дигерлерининъ шахсий сергилери отькерильди.
Орта эсапнен аладжакъ олсакъ, 1995 сенесинден башлап эр йыл Къырымда ве онынъ тышында къырымтатар рессамларынынъ группалы ве шахсий 10-15 сергиси отькериле.
Къырымтатар рессамларынынъ сергилери къырымтатар тасвирий санатынынъ пекинмеси ве илерилемеси ичюн девлет ве ичтимаий базаны яратмагъа догърултылгъан буюк тешкилий ишлерни башламагъа башлангъыч къойдылар.
1990-нджы сенелернинъ башларында Къырымтатар медениетини гъайрыдан джанландырув боюнджа кординацион меркез, сонърадан исе Къырымтатар медениет вакъуфы мейдангъа кетирильди.
1992 сенеси Къырымтатар рессамларынынъ ассоциациясы ресмий суретте джедвельге алынды.
Формаль суретте алгъанда онынъ тесис этиджиси Къырым Мухтар Джумхуриети теркибиндеки Сюргюн олунгъан халкъларнынъ ишлери боюнджа девлет комитети, лякин Ассоциациягъа девлет тарафындан къолтутув нольге тенъ келе.
Генч тешкилятнынъ алдында тургъан бутюн тешкилий меселелерни онынъ етекчилерине, къырымтатар зиялыларынынъ векиллерине аль этмеге сыра кельди.
1992 сенесинден Асссоциациянынъ реиси оларакъ рессам Э. Изетов чалыша эди.
Ялынъыз 1994-1995 сенелеринде Э. Изетов Озьбекистангъа кеткени себебинден, Ассоциациягъа бу девир ичинде И. Шейх-заде, Ф. Асанова, М. Чурлу етекчилик яптылар.
Ассоциациянынъ кечкен девирдеки фаалиетине козь ташлар экенмиз, о Къырымда, Украина ве четеллерде джеми оларакъ 90-дан зияде серги отькерди.
Ассоциациянен бир вакъытта Къырымтатар миллий галереясы да тесис этильген эди.
1992-1993 сенелеринде галерея Къырымтатар медениетини гъайрыдан джанландырув боюнджа координацион меркезнинъ теркибинде фаалиет косьтерди, экспонатлар Симферополь бедиий музейинде сакъланылды.
1993 сенесининъ август айындан 1997 сенесиндже галереянынъ фаалиетине ве онынъ фондларыны шекиллендирюв ишлерине Къырымтатар рессамлары Ассоциациясы етекчилик япты.
1990-нджы сенелернинъ экинджи ярысында галерея Къырымтатар тасвирий санаты музейине чевирильди ве теркибине башта болюк, сонъра исе филиал оларакъ Джумхуриет къырымтатар китапханесининъ (И.Гаспринский адына ДжКъК) теркибине кирсетильди.
2000 сенесининъ январь айындан музейнинъ статусы юксельди.
Ал-азырда о — Джумхуриет къырымтатар санаты музейи статусына маликтир.
Музейнинъ тешкилятландырылмасы та ХIХ-ХХ асырларнынъ кесишкен девиринде У. Боданинский ве О. Акъчокъракълы тарафындан башланылгъан къырымтатар санатшынаслыгъы ильмий мектебининъ темеллерини профессиональ суретте къоймагъа имкянлар бере.
Музей дирекциясынынъ фикриндже о санатшынаслыкъ боюнджа миллий меркез олмалы.
Бутюн бу тешкилий тедбирлернинъ амельге кечирильмеси, бойле алларда ола тургъан муреккепликлернен, рессамлар ве акимиет органлары арасындаки конфликтлернен озгъарылып турды.
Шу ери къуванчлы ки, къырымтатар рессамлары авдетининъ ильк йылларындан башлап Къырымнынъ бедиий сымасыны шекиллендирген ве бельгилеген иджадий къувет олгъанларыны тасдикълай бильдилер.
Бундан да гъайры, къырымтатар санаты джиангъа танытылып башланды.
Къырымтатар рессамларынынъ группалы ве шахсий сергилери Москвада, Петербургда Тюркиеде, Алманияда отькерильди.
Меселя, 1994 сенеси Дуйсбург шеэринде (Алмания) «Къырымтатар санаты.
Авропагъа алып чыкъкъан агъыр ёл» сергиси отькерильди, сонъра онынъ эсас къысымы Кёльндеки Хунген къасырында нумайыш этильди.
Ал-азырки вакъытта къырымтатар рессамларынынъ сергилери Къырымда, Украинада, Тюркиеде, Алманияда, Полонияда, Романияда, Русиеде ве Озьбекистанда мувафакъиетнен отькерильмектелер.
Бугуньде-бугунь къырымтатар тасвирий санаты агъыр вакъытларыны яшап кечирмекте.
Ве, бунынъ себеби ялынъыз бир чокъ рессамларнынъ турмуш меселелери аля даа чезильмегенинде дегиль.
Онларнен йыллар девамындаки репрессиялар, такъиплер, махсус сусувлар къырымтатарларнынъ медениетине меракъны о дередже арттырдылар ки, бедиий эсерлерни сечип алув механизми ве тенкъит зайыфлашып кетмекте.
Сергилернинъ тешкилятчылары эр анги иджадий тешеббюсни селямлайлар, базыда исе усталыкъ ве иджраджылыкъ севиелерине коре фаркъ эткен картиналардан экспозициялар тешкиль этелер.
Бу земаневий къырымтатар тасвирий санатынынъ инкишаф тенденцияларына нисбетен сахте къыймет кесювлерге алып келе биле.
Шунынъ ичюн де земаневий къырымтатар рессамларынынъ иджадыны талиль эткенде къатты объектив янашув талап олуна.
%#### 2.3.1. РЕССАМЛЫКЪ
Юкъарыда къайд этильгени киби, земаневий къырымтатар тасвират, графика, скульптура усталары озь тасилини Озьбекстаннынъ бедиий окъув юртларында алдылар.
Оларнынъ арасында Къырымнынъ етекчи тасвиратчы-рессамы Рамазан Усеинов да бар.
О, 1949 сенеси Самаркъандда догъды.
1971 сенеси Ташкентте П. Беньков адына Джумхуриет бедиий окъув юртунынъ тасвират болюгини битирди.
Окъув юртундан алгъан ёлланмасы боюнджа Самаркъанд Бедиий фондунда чалышты, анда монументаль-манзаралы тасвират иле мешгъуль олды.
1980-нджи сенелеринден башлап Р. Усеинов джумхуриет, бутюниттифакъ ве халкъара сергилернинъ фааль иштиракчиси.
1988 сенесинден СССР Рессамлары бирлигининъ азасы.
Р. Усеинов Озьбекистанда яшагъан йылларында танылды ве шурет саиби олды.
Рессам 1974 сенеси ильк кере Къырымгъа кельди, ве шундан берли оны кенди тарихий ватанына къайтув фикри ич бир вакъыт терк этмеди.
1992 сенесинден Къырымда яшай.
Лякин ватангъа къайтув бундан эвель олгъан эди — 1990 сенеси Усеинов къырымтатар рессамларынынъ Симферопольде отькерильген биринджи сергисинде иштирак этти.
Усеиновнынъ Къырымда яраткъан тасвират полотнолары онынъ иджадынынъ Озьбекистан девринде яраткъан эсерлеринден баягьы фаркъ эте.
Эгер Озьбекистан девриндеки эсерлери соцреализм ананелеринде яратылгъан олсалар, Къырымдакилерини тувгъанларынынъ Къырым тамырлары акъкъындаки икяелер ве барлыкъкъа нисбетен шахсий терен дуйгъулар бири-бирилеринен орюлип кетип, озьгюн бир фантазия алемидир.
Рессамгъа янъы услюплерни къыдырмагъа Къырым топрагъынынъ озю сильтем берди.
Рессамнынъ козьлерине илишкен Къырым пейзажы оны озюнинъ тылсымлы феериясынен о къадар джельп этти ки, о, энди эвельки услюбинде чалышып оламады.
Усеиновнынъ полотноларындаки аджаибатлы къараманлар, айванлар, предметлер масаллардаки ойнакъ сагъынлар (миражлар) киби пейда олалар.
Олар конкретлер, оларны танымакъ мумкюн ве бунынънен бир вакъытта шартлылар.
Меселя, «Учув» (1980с.), «Парлангъан пейзаж» (1988с.), «Адий кунь» (1988с.), «Къалабалыкъ» (1988с.), «Хырсызлав» (1988с.), «Беяз саба» (1989с.), «Кезинти» (1990с.), «Алтын кукукъуш» (1990с.), «Къушларнынъ учып кетюви» (1990с.), «Догъув» (1990с.), «Ай-Серез» (1994 с.), «Янъы месафе» (1996с.), «Къушларнынъ учып кетюви» (1996с.), киби эсерлер булар джумлесиндендир.
Р.Усеиновнынъ пейзажларында, натюрмортларында, жанрлы композицияларында натура пешинден кетювни расткетирмезсинъ.
Гротескли ресим рессамгъа композицияны яратмакъ ичюн ялынъыз арекет нокътасы оларакъ хызмет эткен реаль предметлерни башкъаджалаштырып ташлай.
Рессам тарафындан махсус мантыкъий системагъа бирлештирильген аджайипатлы предметлер ве шекиллер янъы рольни иджра этелер ве полотноны фельсефий сеслернен толдураракъ темсиль дереджесине котерилелер.
Онынъ полотноларынынъ фактурасы да башкъаджа, онынъ козьге зар-зорнен корюнген инджи сувлу ренклери нейтраль фонунынъ тюз юзю фигуралар ве деталлернинъ эльнен сезиле бильген рельефлилигинен уйгъунлашып кетелер.
Картиналарнынъ йымшакъ, джыллы тоналликтеки колорити базыда халкъ токъумаджылыкъ санатында белли олгъан парча техникасыны анъдыраракъ, ренклер фишенкинен «патлап» кетелер.
Усеиновнынъ ресимлериндеки алем социаль сарсынтылардан узакъта туралар.
онынъ алеми тынч ве сакин.
Ресимлерининъ баш къараманлары — койлюлер, эркеклер, къадынлар — санки дерсинъ бири-бирилеринен сакин субетлешелер.
Рессамнынъ къырым девринде яраткъан ишлери екяне мевзу — Ватан мевзусы бирлештире.
Этрафында куньделик турмушнынъ левхалары, обалангъан эв-кубиклер онынъ эр бир ресиминде расткеле, айны шу эв-кубиклер Ватан темсили дереджесине котерилелер.
Рессам къырымтатар халкъынынъ тарихында олып кечкен драматик вакъиаларгъа мураджаат эте, оларны кученмеден, мубалягъалаштырмадан, документаль джеэттен тантимлештирмеден косьтере («Керван», 1995с., «Дервишлер», 1996 с.).«Керван» (1995 с.) картинасында сюргюнлик мевзусы юксек фельсефий аэнкке маликтир.
Мында биз тыныш бильмей кеткен ёлджуны коремиз, ёлджу эшекни джетеклеп кете, эшекнинъ сыртында кене шу кубик-эвлер, гуя «эр шейимни озюм иле алып кетем» дей.
Аны шу усул «Къайтув» картинасында къулланылгъандыр.
Эшек устюнде кетеяткъан къадыннынъ къолунда айны шу кубик-эвлер, олар фиданларгъа бенъзейлер, оларны янъы ерге отуртмакъ керек.
Ишлернинъ метаморфизми рессамгъа кендисини раатсызлагъан сюргюнлик ве къайтув мевзуларыны даа да къаврамлы ве даа да терен ачып косьтермеге имкянлар бере.
Усеиновнынъ картиналарындаки копчек ве учкъан къушлар сюрюси тесадуфий мотивлер дегиллер, олар сонъу ёкъ ёлджулыкъларнынъ темсилидир.
Рессам озюнинъ сонъки йылларда яраткъан эсерлеринде джиан, къальпнинъ вазиети акъкъындаки тюшюнджелерге далдыргъан мевзуларгъа мураджаат эте («Меним алемим», 1998 с., «Меланхолия» 1999 с.).
Рамазан Усеинов Къырымда ве тышында танылгъан рессамдыр, Индистанда, Тюркиеде, Алманияда, Русиеде, Украинада отькерильген сергилери бундан делялет бермектелер.
Мамут Чурлунынъ тасвиратчы услюби 80-нджи сенелернинъ сонъларында шекилленди.
0 девирлерде юзь берген сиясий вакъиалар — Фергъанадаки вазиет, бутюн мемлекет бойлап кечкен митинглер, къырымтатар халкъынынъ такъдиринде бурулыш япкъан ТАСС бильдирюви (1987 с., июль 23) — рессамнынъ алемни ис этюв дуйгъуларына тесир этмеден къалмадылар.
Иште, онынъ экспрессив, сонъ дередже лаконик ве бивасталыгъы иле урып тургъан услюби буларнынъ нетиджесидир.
Натурадан эсас аларакъ, М.Чурлу онынъ копиясыны япмай, аксине шеклини ис этювни кескинлештиререк оны темсиль ве я нишане дереджесине котере.
Халкъ амелий санаты иле меракъланмасы ресим услюбини сечип алмагъа тесир этти — онда шекильни геометризациялаштырув, ренклер символикасы устюн тура.
1989 сенеси онынъ аятында бурулыш вакъиагъа себеп ола — рессам Къырымгъа кочип келе.
Бу девирде яраткъан эсерлерининъ эсас подтексти — бир заманларда чечекленип тургъан медениетнинъ фаджиалы такъдири, ёкъ этильмеси, унутылмасынен багълыдыр.
Онынъ «Сонъки минаре» (1989 с.), «Эбедиенми?» (1989с.), «Багъчасарайдаки аралыкъ» (1989с.), «Мейдангъа кельген реалликлерни эсапкъа алып чызылгъан пейзаж» (1990с.) киби эсерлери, иште, шу тюркюмдендир.
Бир бакъыштан адий олып корюнген ве сонъ дереджеде сыкъыштырылгъан мотивлерге рессам озь тюшюнджелерининъ бутюн пафосы ве теренлигини синъдире бильген.
М.Чурлунынъ тапкъан къуветли ве ифадели символлары онынъ ишлеринде, оларны озьгюн циклларгъа бирлештиререк, дефаларджа «текрарлана».
«Къызылташнынъ чармукълаштырылгъан юзюм багълары» (1990 с.), «Сюргюнлик» (1990 с.), «Къайтув» (1990с.) киби пейзажлары озь халкъындан марум этильген Къырым топрагъына багъышлангъандыр.
«Бурум» (1992 с.), «Эски мыхлар» (1992 с.), «Осюк согъан» (1993 с.), «Къаве тортасында фал бакъув» (1995 с.) киби натюрмортлар да озь ичинде айны шу фикир ве фельсефий умумийлештирювлерни ташыйлар.
«Къызымнынъ портрети» (1992с.) «Ана ве къыз» (1992 с.) потретлеринде М. Чурлу инсан юзюни реаль суретте тасвирлемектен къачынаракъ тек бир силуэтнен, характерли бир ишаретнен психологик зенгин образларны ярата.
90-нджы сенелернинъ экинджи ярысындан башлап рессамнынъ услюби денъише.
Барлыкъны къатты шекильде бийсинмеювлер ерине янъы яратыджылыкъ мевзулары келелер.
Озь топрагъынъа къайтув ве анда яшамакъ, Къырымнынъ табиатынен хошланмакъ, къырымтатар медениетининъ гъайрыдан джанланаджагъына инанмакъ дуйгъулары ресимнинъ услюбини денъиштирелер, колоритни баягъы йымшакъча ве джанлыджа япалар.
«Армут далы» (1995с.), «Судакъ.Къале» (1995с.), «Озенбашнынъ къаялары» (1998с.), «Къуру-Узень» (1998с.) «Къызыл-Къобагъа алып баргъан ёл» (1998с.), «Денъизге алып баргъан ёл» (1998с.) киби эсерлер, иште, шу услюпте яратылгъандырлар.
Сонъки йылларда яраткъан ресимлеринде рессам халкъ санаты (хусусан токъумаджылыкъ санаты) ичюн ананевий сайылгъан тумарлар манасына малик олгъан ве озюнде къоруйыджы къуветини ташыгъан тамгъа нишанлары ве символларындан файдалана.
«Чёль» (1997с.), «Сималар» (1997с.).«Тумар» (1997с.) киби эсерлер булар джумлесиндендир.
Бу декоратив композициялар, оларда нишанлар пиктограммасы, тамгъа символлары ве басма парчаларыны «къурав» техникасынынъ геометрик орьнеклери синтезлештирильгендир.
М. Чурлу ромблар, учькошеликлер киби архетип-шекиллернинъ чешит-тюрлю комбинацияларыны къулланаракъ ренк ве ритмлерге нисбетен гармоник композицияларны мейдангъа кетире.
М.Чурлунынъ рессамлыкъ йыллары онынъ Ташкентте ве Москвада, Санкт-Петербургда, Киевде, Симферопольде, Алманиянынъ Кёльн, Дуйсбург, Хайдельберг шеэрлеринде отькерильген шахсий сергилеринде акс эттирильген эди.
Нури Якъубов (1963с.) — къырымтатар тасвираты реалистик ёнелишининъ векилидир.
0, Ташкент виляетининъ Янъыёл шеэринде догъды, Ташкентте П. Беньков адына Джумхуриет бедиий окъув юртуны, сонъра Москвадаки В. Суриков адына девлет бедиий институтыны имтиязнен битирди.
1992 сенесинден берли Къырымда яшай.
Онынъ 1990-нджы сенелернинъ башларында яраткъан эсерлери
«Салкъын аралыкъ» (1991 с.), «Денъизге» (1991с.)э «Кореизде ай ярыкъ геджеси» (1991с.), «Варислер» (1992с.), «Гульгюли мердивен» (1992с.), «Гульгюли сокъакъ» (1992с.), «Аят чокърагъы» (1993с.), «Бадем чечек ачкъанда» (1995с.) — пленэр тасвиратнынъ энъ гузель нумюнелеринден бирини тешкиль этелер.
Онынъ бир сыра пейзажлары Тюркие сефери нетиджесинде яратылгъандырлар («Сафранболу.Тюркие»).
Мында рессам онъа Къырымны анъдыргъан корюнишлерни сечип алып эсерлеринде акс эттирди.
Якъубовнынъ полотнолары ава ве кунеш нурларынен толу.
кунеш нурлары тереклер япракъларынынъ чильтерлери арасындан кечип, ер устюнде, биналарнынъ диварларында аджайип, дюльбер орьнеклерни асыл этелер.
Бир бакъыштан адий олып корюнген, тышкъы эффектлери олмагъан, тынч, ешилликлер ичиндеки сокъачыкълар ве азбарчыкълар Якъубовнынъ пейзажларындан ер алып, аджайип истирахат муитини яраталар.
Къырымнынъ эр бир кошечиги — истесенъ бу кой сокъагъы олсун, истесенъ бу орта асырлар биналарынынъ мухтешем диварлары олсун — рессам ичюн мисли олмагъан гузелликке чевирилелер.
Онынъ Къырымы — сарсынтылар ве яныкълары олмагъан Къырым, ер юзюндеки дженнет акъкъындаки узакъ хаялларнынъ муджессемлештирильген бир аксидир.
Рессам тасвирий санатта шаркъ поэтикасынынъ джанландырылмасында миниатюралы тасвират аньанелерини иджадий суретте гъайрыдан анъланылмасында коре.
Онынъ ишлериндеки чызыкълар ве шекиллернинъ мухтешемлиги, козьнен корюле бильген истирахатнынъ айрыджа кейфи бундан келип чыкъа.
Буны «Чешме башындаки къыз» (1995с.), «Чокъракъ башында» (1991 с.), «Багъчасарай» (1991 с.) киби ресимлеринде корьмек мумкюн.
Рессам шаркъ миниатюрасына хас ве аньаневий шаркъ медениетине биваста аит олгъан сюжет элементлерини — либасларны, къызларнынъ къуюмджылыкъ такъынджаларыныны, сув ичюн къулланылгъан бакъыр савутларны, адети узьре чокъракъ башында тикленильген таштаки ойма нагъышларны, биналарнынъ диварларындаки орьнеклерни, пенджере ве карнизлернинъ ажурлы агъач пармакълыкъларыны тантиматынен чыза.
Якъубов миниатюралар аньанелерини девам эттиререк, темиз, локаль ренклерге устюнлик бере.
Сонъки йылларда яраткъан эсерлери арасында Гурзуфкъа багъышлангъан тюркюм де бар — «Гурзуфта баарь», «Гурзуф аралыгъы», «Озенчик», «Денъиз боюндаки сокъачыкъ. Гурзуф», «Гурзуф» (эписи 1999 с.) бу тюркюмден ер алгъандыр.
Рессам пейзажнен бирликте символик аэнк ташыгъан полотноларгъа да мураджаат эте.
%Меселя, «Мукъаддес китап» натюрморты.(1998)
Бу эсерде аньаневий ислям медениетининъ козьнен корюне бильген делиллери топлангъандыр — маса устюнде арап язылары олгъан ачыкъ китап ята, саифелери устюнде даа демин маса башында тургъан адамнынъ тесписи ята, китап янында бакъыр чайник ве шамдан, устюнде арап язылары олгъан мавы сини айдын бир бенек киби тура.
Полотнонынъ дюльбер дегерликлери инсанны мефтюн этелер — алтын йиплернен тикильген орьтюнинъ рельефли фактурасы, китап саифелерининъ эскилиги, чеканканынъ джулясыз парылтылары ишандырыджы шекильде берильгендирлер.
Полотнонынъ эр бир сантиметри тетимат ве севги иле чызылгъандыр.
Н.Якъубовнынъ полотноларында ильхам ве шииране ифаделенген Ватан мевзусы Ирфан Нафиевнинъ иджадында башкъа бир аэнкке малик чыкъкъан.
Ирфан Нафиев (1951 с.) Ташкент виляетининъ Мырзачёль районында догъды, Ташкенттеки П. Беньков адына Джумхуриет бедий окъув юртуны битирди (1968-1975 сс.).
Къырымгъа къайтып кельмезден эвель Самаркъанд бедиий фондунынъ истисал устаханелеринде чалышты.
Онынъ бу девирде яраткъан эсерлери Орта Асиянынъ тарихына багъышлангъандыр.
Бу 1975-76 сенелеринде Самаркъанд обсерваториясы теркибиндеки Улугъбекнинъ музейи ичюн япылгъан «Орта асырлардаки астроном-алимлер» портретлер сериясы, «Къаракъумнынъ сырлары» (1980с.) полотносыдыр.
1992 сенеси И. Нафиев Къырымгъа кочип келе, 1995 сенеси оны Украйна Рессамлары бирлигине къабул этелер.
90-нджы сенелернинъ башларындан башлап онынъ эсерлери кескин социаль ёнелиш алалар.
«Уянув» (1995с.), «Балалыкъ» (1995с.), «Къоркъунчлы тюш» (1996с.), «Саба танъда» (1996 с.), «Бисмилля» (1996 с.) сейирджини дешетли дженк йылларына алып кетелер ве къырымтатар халкъынынъ земаневий тарихыны акс эттирелер.
И. Нафиенинъ ишлеринде онынъ иджадына хас олгъан даа бир чизги козьге чарпа.
Тематик картиналарында И. Нафиев табиаткъа муим роль айыра, бу онынъ ичюн фон я да муит дегиль, аксине арекетлернинъ къулач алмасына хызмет эткен ифаделилик вастасыдыр.
И. Нафиев Къырымнынъ табиатыны ягълы боя ве акварельнен чыза, аванынъ насыл олгъанына бакъмай, о эр анги авада озь фикир ве дуйгъуларына эшлик була — «Эдждатларнынъ ёлу» (1996с.), «Къадимий Салгъыр» (1997с.), «Эски Кермен» (1997с.), «Кунеш вадийси» (1999с.) бойле эсерлер джумлесиндендир.
1998 сенесинде Симферопольде И. Нафиевнинъ ильк шахсий сергиси олып кечти.
2000 сенесинде о, башлангъыч сыныфлар ичюн къырымтатар тилинде тасвирий санат боюнджа «Тасвирий санат» окъутув къулланмасыны нешир этти.
80-нджи сенелернинъ сонълары ве 90-нджы сенелернинъ башларындаки къырымтатар рессамларынынъ иджадий индивидуалликлери бири-биринден фаркъ эткенине бакъмадан, оларны бир шей — ог плангъа социаль характердеки мевзуларны чыкъаргъан санатнынъ мундериджелилик джеэти бирлештире.
Ишлернинъ эксериети даа якъын кечмиште ясакъ этильген сюргюнлик ве къайтув вакъиаларынен о я да бу дереджеде багълыдырлар.
Алим Усеинов бу мевзугъа биринджилер сырасында мураджаат эткен рессамдыр.
Алим Усеинов 1941 сенеси Багъчасарай районындаки Авджыкой коюнде догъды.
Ана-бабасыны гъайып эткен сонъ, о сюргюнлик вакътында зорнен сагъ-аман къалды ве оны балалар эвине бердилер.
1963 сенеси Усеинов Ташкенттеки П. Беньков адына Джумхуриет бедиий окъув юртуны битирди.
Умумтасиль орта мектебинде оджа олып чалышты ве айны заманда иджатнен огърашты.
Ташкентте Усеиновнынъ эки шахсий сергиси отькерильген эди.
Онынъ ягълы боянен чызгъан ильк эсерлери «Автопортрет» (1968 с.) «Огъланчыкъ ве мышыкъ» (1972 с.), «Къарт ве лялелер» (1974 с.) киби эсерлери портрет къараманларынынъ ички дюньясыны инджеден, теренден ис эткен рессамнынъ иджадий индивидуаллигини косьтерип турмакъталар.
70-нджи сенелерде Усеинов «Эвсизлер» тюркюмини ярата.
Бу тюркюмде онынъ балалыкътаки хатыралары дерсинъ джанланалар.
1994 сенесинден башлап А. Усеинов Къырымда яшай, эсасен графика жанрында чалыша.
Асан Барашнынъ (Сейдаметовнынъ) (1963 с.) иджадынынъ эсас синъир нокътасыны тувгъан халкъынынъ башына кельген белялар, ашалавлар, яныкълар, тувгъан ватангъа кайтып кельген эксери къырымтатарларнынъ мусибетли вазиети тешкиль этмекте.
«Кой аяты» (1993 с.) полотносында койнинъ «Счастливое» адынен ондаки яшайыш арасындаки дешетли дисгармония козюнъе чарпып тура.
«Мавы къавехане» (1994 с.) картинасында игренч махлюкълар — мевджут олгъан гармонияны бозгъан узурпаторлар; эвлернинъ саиплерини къувып чыкъаргъан ве зыпкъынлыкълар япкъан давет этильмеген мусафирлерни коресинъ.
А. Барашнынъ фантасмагорик картиналарындан аджджы ирония, барлыкъны бийсинмеюв ве сарказм эсинтилери сезилип турмакъталар.
Рессам ичинде топлангъан дуйгъуларыны ифаделемеге ярдым эткен кескин-гротеск шекиллери олгъан авангард услюбине зияде мейиль бере.
Асан Бараш (Сейдаметов) Ташкентте догъды.
1982 сенеси Ташкенттеки П. Беньков адына Джумхуриет бедиий окъув юртуны, 1989 сенесинде исе А. Н. Островский адына театр-бедиий институтнынъ театраль-декорация тасвираты болюгини битирди.
1992 сенесинден Къырымда яшай, бедиий сергилерде фааль иштирак эте.
Симферопольде, Севастопольде отькерильген шахсий сергилери онъа шурет кетирелер.
«Арылар» (1991 с.), «Апофеоз» (1990-91сс.), «Этнос» (1990-91сс.), «Арабаджы» (1996с.), «Дюрбе» (1998с.), «Рессамнынъ тюшю» (1999с.), «Шаирнинъ тюшю» (1999с.) киби эсерлеринде А. Бараш этик-фельсефе меселелерини котере, къырымтатар халкъы ве онынъ медениетининъ кечмиши ве келеджеги акъкъында фикир юрсете.
Картиналарнынъ ренк къурулышы муим мана юкюни ташыйлар.
Эрылгъан ве портакъал тюслерининъ, къою-къырмызы ве зумруд-ешиль ренклернинъ бераберликте ишлетильмеси, бир бакъыштан айдын, зенгин ренклеринен кендилерине чеккендай олалар, асылында исе бу муэллифнинъ ички дискомфортыны ве теляшлы ислерини косьтермектелер («Багъчада», 1998 с., «Саатлер», 1998 с.).
Исмет Шейх-заде къырымтатар санатында айдын, бенъзери олмагъан шахстыр.
Оригиналь проектлер ве джесюр акцияларнынъ муэллифи олгъан И. Шейх-заде истидатлы, гъайрет, даима араштырувлар ичинде булунгъан, Къырымнынъ сиясий ве медений аятында фааль иштирак эткен рессамдыр.
Исмет Шейх-заде 1965 сенеси Ташкент виляетининъ Чырчыкъ шеэринде догъды.
1984 сенеси Ташкенттеки П. Беньков адына Джумхуриет бедиий окъув юртуны, 1993 сенеси Москвадаки В. И. Суриков адына девлет бедиий институтыны имтиязлы дипломнен окъуп битирди.
И. Шейх-заденинъ иджадий ёлу — ёрулмакъ бильмеген тедкъикъатчы ве экспериментаторнынъ ёлудыр.
Санатнынъ чешит жанрлары ве чешитлерине мураджаат этерек, рессам кечмишнинъ классик теджрибесини де, земаневий авангарднынъ усулларыны да къуллана.
Даа Москвада окъугъан йылларында о В. И. Суриков адына девлет бедиий институтынынъ фойесинде «Ватан чешмеси» панносыны ярата, бунынъ киби де СССР Малие назирлигининъ балалар ичюн раатлыкъ комплексининъ бинасыны орьнеклернен безете.
Сойкъырым ве сюргюнлик къурбанларына багъышлангъан абиделер лейхаларында да (Ялта, Симферополь), 90-нджы сенелернинъ сонъларында яраткъан текстиль панноларында да («Соломон», «Къырымда мезат», «Б.Г. — Къырымдаки силуэт»), яраткъан ифадели, монументаль шекиллерге мейиль бермеси сезилип турмакъта.
И.Шейх-заденинъ тасвиратчылыкъ иджады чешит жанрларны — портрет, пейзаж, тематик картина жанрларыны къаврап ала.
«Феодосия.Кунь бата» (1989 с.), «Къырым пейзажы.Къале» (1989 с.), «Кореиз.Дамлар» (1992 с.), «Майыс сабасы» (1993 с.), «Кореиз къасабасы» (1993 с.) киби пейзажларда муэллиф Къырымнынъ къыяфетини ялынъыз акс эттирмекнен сынъырланмай, булар ташлап кетильген гузель топракънынъ асырлар девамында онынъ узеринде яшагъан адамларсыз къалып, олеяткъаны акъкъындаки аджджы икяелердир.
Бу ал азбарларда ве сокъакъларда адамларнынъ олмагъанларындан къайд этиле.
Кениш, пастозлы тасвират услюби муэллифке барлыкънынъ драматик образыны яратмагъа имкян бере.
«Къартанамнынъ Кефедеки эвчиги» (1989 с.), «18 майыс» (1992 с.) — хатырлав-картиналары, умумийлештириджи-картиналарыдыр.
И.Шейх-заде Къырымнынъ тарихыны яхшы биле, халкънынъ медениетини ве озюнинъ генеологик тамырларыны ёрулмакъ бильмеден огрене, тедкъикъ эте.
«Зынджырлы» (1993 с.) деп адландырылгъан автобиографик полотносында медресенинъ къадимий диварларынынъ фонунда зар-зорнен корюнген инсан силуэти де козьден гъайып олып кете.
Де вакъыт туманлары арасындан чыкъып келе.
Рессам — озь деврининъ энъ окъумыш адамларындан бири олгъан, меджбурен Истанбулгъа иджрет япкъан къартбабасынынъ образыны яратмагъа тырыша.
1995 сенеси Парижде отькерильген академик сергиден сонъ Исмет Шейх-заде Русие Бедиий академиясынынъ дипломынен такъдирленди.
Али Белялов (1963с.) Киевдеки Санат академиясында тасиль алгъан биринджи къырымтатар рессамыдыр (1995с).
0, Наманганда догъды, Наманган санат окъув юртуны битирди.
1990 сенесинден берли Къырымда яшай.
Беляловнынъ «Феодосия» (1996с.), «Багъчасарай» (1996с.), «Ай ярыкъ геджеси» (1996с.), «Чешме» (1997с.) пейзажлары Къырымнынъ таныш кошелерини тасвирлей; «Мусафирлер ичюн къаве» (1990с.), «Къартанамнынъ къавеси» (1990с.) киби натюрмортлары балалыкъта корьген, юрегинъе якъын предметлер иле козьлеринъни къувандыралар.
Рессам озь тувгъан улькесине олгъан севгисини багъыр-чагъыр этмейип, сакинден айта.
Тышкъы корюништен адий олып корюнген мотивлерде халкънынъ аяты, онынъ тарихы ве аньаневий омюр тарзы гизлидир.
Беляловнынъ сонъки ишлеринде къурулгъан сюжетни реалистик суретте акс эттирюв тенденциясында декоратив композициялар — аллегорияларгъа кечювлер сезиле.
«Эльвира», «Тамила,» «Нияра» «Зельфира», «Лейля» киби портретлер сериясында рессам къырымтатар къадынынынъ образыны ярата.
Йымшакъ, пастель ренклерде яратылгъан портретлер къадынларгъа нисбетен озьгюн бир шаиране теменнадыр.
Тасвиратчы Исмет Велиуллаев (1953 с.) Озьбекистаннынъ Наманган виляетиндеки Учкъургъан шеэринде дюньягъа кельди.
1972 сенеси Душанбедеки М. Алимов адына джумхуриет бедиий окъув юртуны окъуп битирди.
1988 сенеси Къырымгъа кочип кельди.
Багъчасарайда яшай, 1994 сенесинден Украина Рессамлары бирлигининъ азасы.
И. Велиуллаев халкъара, бутюниттифакъ, джумхуриет сергилерининъ даимий иштиракчисидир.
И. Велиуллаевнинъ иджады озь халкъынынъ тарихы ве медениетинен багълыдыр.
«Рахметли аламнынъ Къырымгъа къайтмасы» (1987 с.), «Къырымтатар халкъынынъ сюргюн этильмеси» (1994 с.), «Муса Мамутнынъ озюни къурбан кетирмеси» (1994 с.), «Къайтув» (1994 с.), «Умют» (1998 с.) картиналары зорбалыкънен сюргюн этильген ве озь ватанына фаджиане къайтаяткъан халкънынъ фаджиасына багъышлангъандырлар.
Къырымтатар халкъынынъ зенгин медений мирасынынъ теркибий къысымларындан бири олгъан халкъ байрамлары ве урф-адетлери Велиуллаевнинъ иджадында айрыджа ер туталар: «Къурбан байрамы» (1983 с.), «Къайтарма» (1996с.), «Той» (1996-97 сс.).
Рессам сюжетлерни ишлеп чыкъувда тафсилятлы икяеджилик ве документалистикагъа къатты риает эте, о барлыкънынъ тышкъы корюнишини нумайыш этмектен, барлыкънынъ копиясыны япмакътан узакъ тура.
Онынъ ресимлери динамикалы, кениш къулачлы, социиаль картиналарнынъ психологик кергинликлерини ве къырымтатарларнынъ турмушы ве байрамларына багъышлангъан эсерлернинъ аятперверликлерини акс эттире билелер.
Эльмаз Османова (1962 с.) Къырымда 2000 сенесинден берли яшай.
О, Ташкент виляетининъ Орта-Сарай коюнде догъды.
Ихтисаслаштырылгъан санат мектебини, сонъра Ташкенттеки А. Н. Островский адына театр-бедиий институтны (1984 с.) битирди.
Э. Османова бир къач йыл девамында Джумхуриет тасвирий ве амелий санат лицейинде оджа олып чалышты, айны заманда иджатнен огърашты.
Озьбекистан Рессамлары бирлигининъ азасы.
О, Озьбекистанда ве онынъ тышында отькерильген сергилернинъ даимий иштиракчиси.
Рессамнынъ ана ватанда, Симферопольде биринджи шахсий сергиси 1995 сенеси отькерильди.
Э.Османованынъ ресимлери романтик-котеринкили услюпте яратылгъандырлар.
Бу сюжет ве сюжетсиз композициялар шаркъ эфсанелеринен, халкъ риваетлеринен ве муэллифнинъ фантазияларынен синъирилиендирлер.
Оларда муэллиф дюльберликке седжде эте, бахт ве севги акъкъында хаялсырай.
Атта бизим замандашларымызгъа багъышлангъан ишлеринде биле Э. Османовагъа хас олгъан шу романтизм сезилип тура.
Рессамнынъ эсас ишлери ашагъыдакилердир: «Акъикъий ёл» (1994 с.) , «Генчлик» (1995 с.), «Къаведе фал бакъув» (1997 с.), «Акъ ёллар» (1997 с.), «Келин» (1997 с.), «Яс тутаяткъанлар» (1998 с.), «Буллюр акъым» (1998 с.), «Кузь мелеги» (1999 с.), «Чокъракъ башында» (1999 с.), «Дженнет багъчасы» (1994 с.), «Барышыкъ» (1999 с.), «Талматюш» (1999 с.), «Къум саатлери» (1999 с.), «Кузь демети» (1999 с.), «Янсы» (2000 с.).
Э. Османованынъ ишлери Озьбекистан, Русие, Украина, Франция, Алмания, Тюркие, Кореяда шахсий коллекцияларда сакъланыла.
2000 сенеси Анкарада (Тюркие) Э. Османованынъ шахсий сергиси отькерильди.
Къырымтатар рессамларынынъ эксериети ватангъа къайтып кельдилер, лякин оларнынъ бир чокълары аля даа Къырымнынъ тышында яшамакъталар.
Рустем Эминов, Вячеслав Усеинов, Инесса Джетере, Абиб Исмаилов, Сейран Къуртджемиль Озьбекистанда яшай ве чалышалар.
Озьбек топрагъы къырымтатар зиялы кадрлары ичюн озюне хас бир оджакъ олды.
Земаневий къырымтатар санатынынъ тедкъикъатчысы С. М. Червонная къайд этип кечкени киби, 1980-нджи сенелернинъ сонъларынадже къырымтатар санаты милий ренкине, миллий мустакъиллигине бакъып, ресмий суретте танылмагъан олса да о бар эди — «къырымтатар миллетине менсюп рессамлар сергилерде, тедкъикъат ишлеринде, матбуатта аит джумхуриетлер ве шеэрлернинъ векиллери сыфатында чыкъышта булуна эдилер, не каталогларда, не матбуатта оларнынъ «башкъа» этноскъа аит олгьанлары акъкъында бир сёз биле айтылмай эди».
Акъикъатен де, Озьбекистан санатшынаслыгъында, меселя, Мамут Чурлу къырымтатар халкъынынъ векили оларакъ дегиль де, Озьбекистанда яшагъан ве чалышкъан аджайип гобелен устасы олгъаныны таный ве озьбек санатшынаслыгъы онынъ иджадий енъишлерини.
«Эсапкъа алмагъа» меджбур ола, онынъ юксек профессиональ уста, чокъмиллетли Озьбекистан санатынынъ векили оларакъ таный эди.
Бугуньки куньде де, Озьбекистанда чалышкъан къырымтатар усталарына мунасебет оларнынъ миллий менсюпликлерине бакъып дегиль де, оларнынъ профессионаллигине бакъып бельгилене.
Вячеслав Усеинов (1962 с.) Фергъанада (Озьбекистан) догъды.
1985 сенеси Бобруйск бедиий окъув юртуны (Белорусия) окъуп битирди.
М. Чурлунынъ шегирти.В. Усеинов озь утазы киби, кенди иджадий ёлуны амелий санат рессамы оларакъ башлады.
1986 сенеси фергъаналы рессамларнынъ Ташкентте отькерильген сергисинде кендисини косьтерди.
В.Усеиновнынъ ресимлери фигуратив характер ташыйлар.
Лякин реаль алемнинъ предметлерини тасвирлеерек, рессам оларны подтекст ве символик телькъинлерге толу нишанлар системасына чевирип, шартлы композицияларны ярата.
«Вакъыт токътап къалды» (1986 с.), «Сабийнинъ арекети» (1993 с.), «Беш дане кунеш» (1996 с.), «Мезарджынынъ аякълары астында яйылгъан саба авасы» (1998 с.) — булар этрафта олаяткъан вакъиаларгъа сесленювлер, муэллифнинъ ички вазиетининъ ве онынъ фельсефий умумийлештирювлерининъ ифадесидир.
Усеиновнынъ тасвират эсерлеринде устюн тургъан теляшлы дуйгъусы халкъынынъ башына тюшкен фаджиалы адалетсизликни анъламагъа ве онынъ себеплерини къыдырмагъа меджбур эте.
Усеинов джумхуриет ве халкъара сергилернинъ иштиракчисидир.
АКъШ, Италия, Индистан, Русиенинъ сейирджилери рессамнынъ иджадынен таныш олмакъ имкянларына малик олдылар.
1994, 1997 сенелеринде Санкт-Петербург ве Ташкентте В. Усеиновнынъ шахсий сергилери отькерильди.
Онынъ ишлери СНГ мемлекетлери ве четельде шахсий коллекцияларда булуналар.
%Сейран Къуртджемильнинъ (1967 с.)В.Усеиновнынъ эсерлеринден бутюнлей фаркъ этелер.
Бам-башкъа кейф, бам-башкъа дуйгъуларны ис этесинъ.
Онынъ эсерлери аят къарсанбаларындан узакъ туралар, якъын кечмиштеки ве куньлеримиздеки вакъиалар оларда озь аксини булмайлар.
Алемнинъ дюльберлиги ве гармониясыны араштырув, эбедий акъикъатларны гъайрыдан анъламагъа тырышув рессам ичюн биринджи дереджели эмиетке маликлер.
С.Къуртджемильнинъ пейзажларыны, натюрмортларыны юксек декоративлик, бояларнынъ айдынлыгъы, аэнклиги айырып туралар.
Онынъ эр бир полотносы бу — ренклернинъ тантанасы, дюльбер аккордларнынъ гармониясыдыр.
С. Къуртджемильнинъ энъ яхшы эсерлери арасында ашагъыдакилер булуна: «Севгилилер ичюн чечеклер» (1993 с.), «Акъ къуш пешинден» (1994 с.), «Балыкъ авында» (1994 с.), «Саба» (1995 с.), «Токъунув» (1995 с.), «Акъшам» (1995 с.), «Кунешли кунь» (1998 с.), «Сары натюрморт» (1999 с.).
%С.Къуртджемиль Ташкент виляетининъ Янъыёл шеэринде догъды.
%1990 сенеси Низамий адына Ташкент девлет педагогика институтытынъ бедиий графика факультетини окъуп битирди.
Сейран Къуртджемиль Ташкентте ве четэллерде отькерильген сергилернинъ даимий иштиракчиси, онынъ иджады даа озь тедкъикъатчысыны беклеп отура.
Озьбекистан Бедиий академиясынынъ азасы Рустем Эминов (1950 с.) 1973 сенеси Низамий адына Ташкент девлет педагогика институтытынъ бедиий графика болюгини окъуп битирди.
Ал-азырда Озьбекистан Бедиий академиясынынъ джумхуриет бедиий колледжинде (П.Беньков адына ДжБОЮ) оджа олып чалышмакъта.
Р.Эминовнынъ ёлу аиле аньанелеринен бельгиленгендир.
О , Озьбекистанда нам къазангъан санат эрбабы рессам Кязим Эминовнынъ огълудыр.
Рустем Симферопольде отькерильген къырымтатар рессамларынынъ Биринджи сергисининъ (1990с.) иштиракчисидир.
Онынъ Къырымнынъ мешур адамларына багъышлап яраткъан портретлер сериясы шимди Багъчасарай сарай-музейинде булунгъан «Исмаил Гаспринскийнинъ портрети»нен ачыла.
%Булар индивидуаль ве группалы тюркшынас ве шаир Бекир Чобан-заденинъ, публицист Асан Сабри Айвазовнынъ, шаир Абдулла Лятиф-заденинъ, драматург Умер Ипчининъ портретлердир.
Р. Эминовнынъ потретлер эпопеясында Эшреф Шемьи-заденинъ, Шамиль Алядиннинъ, Муса Мамутнынъ портретлери де бар.
Пейзаж ве портретлеринде Р. Эминов огюне къырымтатар халкъынынъ аджджы такъдири акъкъында икяе этмек иле, гъает муреккеп вазифени къоя.
Сюргюнлик къурбанлары акъкъындаки монументаль ресимлер циклы бойледже догъгъандыр, онынъ узеринде рессам энди он йылдан берли чалыша.
Триптихлерге бирлештирильген «Умют тек Аллада», «Ватансыз адам», «Сюргюнлик балалары» киби полотноларда инсан типлери, ифадели ве текрарланмаз характерлер тасвирленильгендир.
Тасвирленильген адамлар ве портретлер айны заманда умумийлештирильгендирлер.
Ишлернинъ композицион къурулышы, буюк план иле берильмеси, тетимат иле чызылгъан инсан черелери Эминовнынъ тасвиратнынъ реалистик мектебининъ тарафдары олгъаныны косьтерелер.
1999 сенеси Ташкентте рессамнынъ шахсий сергиси отькерильди.
%Али Мурат Бекиров 1945 сенеси Озьбекистан Наманган выляйетиндеки Алмаз коюнде догъды.
%Кой мектебини битирген сонъ Ташкенттеки П. Беньков адына джумхуриет рессамлыкъ окъув юртуна окъумагъа кирди.
%Окъув юртуны 1971 сенеси битирди.
%1974 сенесинден Озьбекистан Бедиий фондунынъ устаханелеринде чалышты.
Айны вакъытта Москвадаки матбааджылыкъ институтында окъуды.
%Рессамнынъ "Абдуллаевнынъ портрети (1976), "Къартийнинъ портрети" (1974), "Бита" киби эсерлери дефаларджа шеэр, виляет, джумхуриет сергилерде нумайыш этильдилер.
%Иджатчынынъ Озьбекистанда яраткъан эсерлери джумлесинде "Ынтылув" (1976), «Узакъта Тян-Шянь корюне» (1979), «Вардик сув анбары» (1979), «Ёлдаш», «Гавдаки отряд», «Колхозгъа», «Шан-Шурет орденининъ кавалери Эргашев», «Чоркисар» (1982), «Чадак» (1982), «Мезар» (1981), «Лейлеклер» (1981), «Чуст мадоннасы», «Орюджи», «Сосиалист Эмек Къараманы М.Логинов», «Истрахат багъчасында», «Сув хакъкъында балада» киби ресимлерни къайд этмели.
%Бираз кечче девирде исе эвельки эсерлерден иджра олунув характери иле айырылып тургъан янъы эсерлер ярата: "Ай ярыкъ геджеси" (1985), "гава" (1985), "Най" (1985).
%1980- нджи сенелернинъ орталарында Наманган шееринде рессамнынъ шахсий сергиси олып кечти.
%Бундан гъайры рессам Москвада откерильген "Дизайн ве плакат" сергисинде де иштирак этти ве анда онынъ бир эсери нумайыш этильди.
%Рессамнынъ Озьбекистан иджадий деврини "Комендант узурында", 1944 сенеси, майыс 18", "Шаркъ сабасы" киби эсерлер екюнлейлер.
%1992 сенеси Къырымгъа кочюп келген А. Бекиров мындаки иджадий джерйангъа сыкъы къатыла ве "Къавал", "Ай-Петри дагъы", "Кечмиштеки Мисхор", "Новый свет", "Багъчасарай сокъачыгъы", "Уянув" киби ресимлерни ярата.
%А. Бекиров Къырым рессамларынынъ сергилеринде, джюмледен Къырымтатар рессамлары ассоциациясы тешкилятландыргъан сергилерде фааль иштирак эте.
%Рессамлыкътан гъайры, агъач устюнде оювнен, интерьер ве экстерьер безетювен огъраша.
%Ал-азырда Акъмесджитте яшай.
%Украина Рессамлар бирлигининъ азасы, Озьбекистан джумхуриетинде нам къазангъан медениет хадимидир.
XX асырнынъ сонъу чешит-тюрлю тасвирий жанрлар ве акъымларнен, энди классик олып къалгъан символизм, экспрессионизм, сюрреализм ве дигер ёнелишлернинъ гъайрыдан джанланмасынен къайд этильмекте.
Узакъ йыллар девамында социалистик реализм черчивелери ичинде булунгъан рессамлар сербестликке ве озь фикир ве дуйгъуларыны ачыкъ-ачыкътан ифаделемеге наиль олдылар.
Янъы бедиий васталар ве услюплерни араштырувлар эвеллери ясакъ этильген ве музейлернинъ запасниклеринде сейирджилернинъ козьлеринден сакъланылгъан эсерлернинъ кениш огренильмесине алып кельди.
Базы рессамлар ичюн шартлы, реаль барлыкътан фаркълы олгъан образлар озьлерини ифаделемеге къудретли стимул олдылар ве оларнынъ иджадий сымаларыны бельгиледилер.
Дигерлери исе реализмге самимийлик ве сафдиллик иле садыкъ къалдылар.
Озьбекистанда къары-къоджа Мустафа Алиев ве Гузаль Алиматова яшап иджат этелер.
Монументаль-манзаралы санат рессамы Мустафа Алиев (1956 с.) РСФСРнинъ Пермь виляети Красновишерск районындаки Геж коюнде догъды.
% 1944 сенеси анда онынъ ана-бабасы сюргюн этильген эди.
1982 сенеси Чимкенттеки А. Костеев адына бедиий окъув юртуны имтиязлы дипломнен битирди.
1988 сенеси А. Н. Островский адына Ташкент девлет театр-бедиии институтынынъ монументаль-манзаралы тасвират болюгини битирди.
1989-1991 сенелеринде Ташкенттеки скульптура ве монументаль санат комбинатында чалышты.
Ташкентте бир сыра объектлернинъ монументаль безетюв ишлерини эда этти (Кой ходжалыгьы институтында, Эбанайлыкъ ве гинекология институтында, Чкалов адына авиация заводынынъ мемурий бинасы ве Медениет сарайында монументаль орьнеклев ве энкаустика ишлери булар джумлесиндендир).
1995 сенесинден Ташкенттеки П. Беньков адына бедиий окъув юртунда оджа олып чалыша ве тасвират ве дизайн болюгине мудирлик япа.
Пейзаж, натюрморт, портрет, авангард жанрларында чалышаракъ, чешит тюрлю джумхуриет сергилеринде иштирак этти:бу сергилерде онынъ «Акъташ» (2000 с.), «Навруз» (2000 с.), «Къырмызы дамлар» (2000 с.), «Дагъ пейзажы» (2000 с.), «Къышта алма багъчасы» (2000 с.) киби ишлери къайд этильгендир.
Тасвиратчы-рессам Гузаль Алиматова (1966 с.) Ташкентте догъды.
1984 сенеси Ташкенттеки Ихтисаслаштырылгъан музыка-бедият джумхуриет мектеп-интернатыны битирди.
1990 сенеси А. Н. Островский адына Ташкент девлет театр-бедиий институтынынъ рессамлыкъ болюгини имтиязлы дипломнен битирди.
Аспирантурада окъумагъа тевсие этильди.
1990-1993 сенелеринде Ихтисаслаштырылгъан музыка-бедият джумхуриет мектеп-интернатында ресим, тасвират ве композиция оджасы олып чалышты.
1993 сенесинден Озьбекистан миллий телерадиокомпаниясында саналаштырыджы-рессам олып чалышмакъта.
2001 сенесинден Озьбекистан Рессамлары иджадий бирлешмесининъ азасы.
1987 сенесинден берли бутюниттифакъ ве джумхуриет сергилерининъ иштиракчиси.
Онынъ ишлери пейзаж, натюрморт ве портрет жанрларында эда этильген олып, шахсий коллекцияларда ве Озьбекистан Президенти аппаратынынъ коллекцияларында булуна: «Ясеминлер» (2000 с.), «Нарцислер» (2001 с.), «Саба» (2001 с.), «Къасым чечеклери» (2000 с.), «Булутлар» (2000 с.), «Къырым.Азав денъизи» (2001 с.), «Багъчасарай.Къайтув» (1990 с.) булар джумлесиндендир.
Осман Чубаров — тасвирий санаттаки реалистик акъымнынъ энъ уйкен векили.
Онынъ такъдири муреккеп ве фаджиалыдыр.
О, 1923 сенеси Гурзуфта догъды.
30-нджы сенелерде онынъ къорантасы кулак дие къабаатланып, Тамбов виляетине сюргюн этильген эди.
Онынъ къорантасы бир къач вакъыт кечкен сонъ Грозный шеэрине (Чечен-Ингуш АССР) коче.
О. Чубаров Улу Ватан дженкининъ иштиракчиси, 1943 сенеси агъыр яралана.
1955 сенеси Чубаров Ростов бедиий окъув юртуны, 1963 сенеси Ленинграддаки И.Репин адына тасвират ве мимарджылыкъ институтыны (Е.Моисеенконынъ устаханеси) битире.
1957 сенесинден СССР Рессамлары бирлигининъ азасы, Чечен-Ингуш АССРде нам къазангъан санат эрбабы, джумхуриет ве бутюниттифакъ сергилернинъ иштиракчиси.
О, реализмнинъ классик аньанелерине садыкъ олгъан рессамдыр.
Рессамнынъ омрюнинъ эсас къыñмы Чеченистанда кечти, онынъ иджады да шу улькенен багълы.
Чубаров тасвират портретлерининъ бутюн бир тюркюмини чечен къадынларына багъышлады.
Онынъ къараманлары тышкъы корюништен козьге чокъ илишмеген, адий инсанлардыр, лякин рессам оларнынъ ички дюльберликлери ве дегерликлерини мувафакъиетнен косьтере бильди.
Чубаров озь пейзажларында дагълы улькенинъ табиатыны акс эттирди.
Тасвираткъа мейиль беререк, Чубаров санайы графикасы, офорт сааларында да чалышты.
Рессамнынъ денъиз пейзажлары тюркюми, «Бабамнынъ портрети» онынъ тувгъан Къырымынен багълыдыр.
Ватангъа къайтув онынъ ичюн пек агъыр олды.
Чеченистандаки дженк онынъ андаки аятыны ве иджадыны алт-усть этти.
о, картиналарынынъ эсас къысымыны анда къалдырып, Чеченистандан кочип кетмеге меджбур олды.
1997 сенесинден берли О. Чубаров Къырымда яшай.
Шевкет Сейдаметовнынъ (1954 с.) къырымтатар тасвирий санатында иджады бираз айырылып тура.
О, озюни бутюнлей сценографиягъа багъышлагъан екяне къырымтатар рессамыдыр.
Къырымтатар театрининъ тарихы юз йылны тешкиль эте.
Къырымгъа къайтып кельген языджылар, актёрлар, музыкантлардан бир группасы Симферопольде къырымтатар музыкалы-драма театрининъ ачылмасы ичюн бутюн кучь ве гъайретлерини сарф этип арекет эттилер.
1990 сенеси къырымтатар театри экинджи аятына малик олды.
Ш. Сейдаметов 1993 сенесинден берли театрнинъ баш рессамы ве саналаштырыджысыдыр.
Театр декораторы олып чалышмаздан эвель Ш. Сейтушанбеде М. Алимов адына джумхуриет бедиий окъув юртунда окъуды.
Сонъра чокъ йыллар девамында Ленинабад бедиий фондунда чалышты, рессам санатнынъ аман-аман бутюн чешитлериндеки теджрибесини, иште, мында алгъандыр.
Сейдаметов монументаль нагъышлав ишлери яратты, сымарыш этильген потретлерни чызды, токъумаджылыкънен (гобелен, макраме) огърашты, озюнинъ пейзажлары, замандашларынынъ портретлери иле виляет ве джумхуриет сергилеринде иштирак этти.
1992 сенеси Ш. Сейдаметов Къырымгъа къайтып кельди ве озюнинъ иджадыны янъы ачылгъан театрнен багълады.
Кечмиште театр нумайышлары насыл безетильгени акъкъында элимизде мисаль ве нумюнелеримиз ёкъ, ялынъыз, бу саада чалышкъан У. Боданинский, А. Устаев ве С. Османовнынъ къайд этип кечкен весикъалы делялетлери бар.
Ш. Сейдаметов Авропа сценографиясынынъ эльде эткен теджрибесине, ананевий къырымтатар медениетине ве озюнинъ профессиналь рессамлыкъ интуициясына базанмагъа меджбур ола.
Театрнинъ репертуары кениш ве чешит-тюрлюдир.
Онда эм халкъ эфсанелери, тарихий эсерлер, классик драматургия, эм балалар ичюн масаллар, халкъ аятындан алынгъан турмуш пьесалары бар.
Эр бир спектакльге озьджесине янашмакъ ве оны образлы чезимнен теминлемек керек.
Иште, оларнынъ бир ерге муджессемлештирильмеси Сейдаметовнынъ иджадынынъ хусусиетлерини ве онынъ кредосыны тешкиль этелер.
Рессам сананынъ арт пердесини пек сийрек алларда безетип, сана мейданчыгъыны колемли-месафели чёзюм ёлунен кете.
Актёрлар ренга-ренк фоннынъ «укюми» астында къалып кетмейлер ве учь ольчюли сана месафесинде ойнамакъ имкянына малик олалар.
«Багъчасарай чешмеси» (1999 с.) спектаклинде декорацияны чильтерли пармакълыкълар ве умумийлештирилип телькъин этильген чешме тешкиль этелер.
Конструкция тез трансформация япыла, бир ерден дигер ерге пек къолай авуштырыла ве иджраджыларгъа кедер этмей.
Шекиллернинъ шартлы берильгенине бакъмадан, сейирджи санада ойналаяткъан деврни, характерли силуэтлерни ве Багъчасарайдаки сарайнынъ деталлерини ич бир янълышсыз таный.
«Мисхор къызы»нда (2000 с.) таван астында асылып тургъан мавы-беяз драпировкадан (денъиз ве далгъаларнынъ темсили) фонунда эки дане къоджаман гугюм сейирджини денъиз ялысындаки мешур чешмеге (Арзы къызнынъ хырсызланылгъан ери) алып кетелер.
Къаиде оларакъ, ялынъыз бир къач дане ири бутафор предмети ве элементлеринден гъайры бош сана арт перделернинъ тегиз, бир ренкли я да къатты акцентирленген фонда («Мамлюк Бейбарс»таки мысыр фрескалары) къулач алгъан ифадели мизансценаларгъа сербестлик берелер.
Сейдаметов конкретлештирильмеген тасвирий, лякин керчек образлы; гъает саде, лякин эмоциональ ифадели муит ярата.
«Мамлюк Бейбарс»та (1998 с.) улу-монументаль, «Мисхор къызы»нда (2000 с.) котеринкли поэтик, бала спектакиллеринде тылсымлы масал муитинен яратты.
Бугуньде-бугунь айырыджа къырымтатар театр декорациясы санаты акъкъында сёз юрсетмек даа эрте.
Амма Ш. Сейдаметовнынъ иджады — бу санат биринджи эмин адымларыны аткъанынынъ айдын мисалидир.
Тасвират болюгини, шимди сагълар арасында олмагъан, лякин иджадий мирасы чокътан-чокъ эсерлерни тешкиль эткен рессамнынъ ады екюнлей.
Бу рессам — Кязим Джеппаровдыр (1947-1998).
К.Джеппаров Волжск шеэринде догъды, онынъ ана-бабасы Къырымдан анда сюргюн этильгенлер.
Кязимнинъ балалыкъ ве осьмюрлик чагълары Сухумиде кечти, мында о, рессамлар окъув юртуны битирип, бедиий устаханелерде чалышты.
1990 сенеси Рессамлар бирлигине кирди.
Джеппаровнынъ ресимлери сюжет ве бедиий усуллары боюнджа гъает чешит, лякин мевзу ве услюп джеэттен бирлешип, олар серияларгъа болюнелер ве рессам иджадиятынынъ эсас ёнелишлери хусусында теэссурат берелер.
«Тилленджи», «Муаджирлер», «Зона» киби кескин социаль эсерлерде «кучюк инсан» мевзусы янъгъырамакъта.
Бозулгъан пропорциялар иле гротеск шекилинде тасвирлемек усулы — ич бир джеэттен белли олмагъан, саде инсанларнынъ такъдирине янмакътыр.
Бу — муэллифнинъ агърысы, къайгъысы, лякин къатты акъикъатны йымшакъ кинае ве омюр иле йымшатып, рессам бу инсанларны мераметли масал къараманларына чевире («Азбар сипириджи», «Юк ташыйджы»).
Темиз тасвирий вазифелерини исе Джеппаров абстракт-манзаралы композицияларда чезе — «Балыкълар», «Тарих бурумы», «Мавы чечек», «Ешиль ада», «Хораз».
Oлар да ренкли импрессионистик усулнен, де саде конструктивизм аньанелеринде япылгъанлар.
К. Джеппаровнынъ иджадында танылгъан, реаль пейзажлар («Аюв-Дагъ») ве Пиросмани, Шагала усулында — «Алим», «Беклемек», «Къырмызы кийген къадын» — язылгъан идеаллештирильген уйдурма левхалар да бар.
%Л.Джеппаровнынъ озю къайд эткени киби, "бу ресимлер адамларгъа къуванч ве зевкъ багъышламакъ кереклер"
К.Джеппаровнынъ эсерлери Санкт-Петербург, Къырым, Грецияда сергилерде чокъ дефалар нумайыш этильдилер.
Рессамнынъ эсерлерини АКъШ, Швеция, Греция, Исраиль, Франция ве иляхре мемлекетлернинъ шахсий коллекционерлери эльде эткенлердир.
#### 2.3.2. ГРАФИКА
Графика эр анги заманда, хусусан ичтимаий-сиясий мунасебетлернинъ кергинлешкен ве ичтимаий инкъыразлар девринде, санатнынъ ихтиядж олгъан жанры олды.
Бундан эвельки болюкте иджатларыны ачыкълагъан рессамларымызнынъ деерлик эписи, о, я да бу дереджеде, бу жанргъа мураджаат этелер, сергилерде ялынъыз живопись жанрыны дегиль де, график эсерлерини де такъдим этелер.
Ишбу болюкте, графика етекчи тасвирий жанры оларакъ, иджадий индивидуаллигини акс эттирген рессамлар сечильгендир.
Бедиий чезимлерде, ишлернинъ севиесинде буюк фаркъ олгъаны шунда ки, графикагъа чешит профессиональ азырлыгъы олгъан, чешит усталар мураджаат этелер.
Земаневий къырымтатар графикасында «эм дарбели агитацион чезимлер, алчакъ дидлерни стилизлев, ве, дигер тарафтан — миллий арекет инсаниетли идеалларыны, халкъ фаджиасыны ачыкълавда гъает назик, поэтик, терен янашувлар» расткелелер.
Бунъа бакъмадан, къырымтатар графикасынынъ энъ эйи нюмюнелери сиясий ангажирликтен иракълар, «ахлякъ ве медениетнинъ», «юксек», «эбедий» дегерликлерине багъышлангъан.
Рамиз Нетовкин (1960 с.) етекчи графика усталарындан бирисидир.
О, Ташкент веляетининъ Алмазар къасабасында догъды.
Рамиз Нетовкин Къырымгъа биринджи авдет далгъасынен, 1975 сенеси кельди.
О йыллары къырымтатарларгъа нисбетен мунасебет, йымшакъча айтаджакъ олсакъ, къушкъулы эди.
Лякин Рамизге Акъмесджиттеки Н.Самокиш адына бедиий окъув юртуна кирмек къысмет олды, оны 1980 сенеси мувафакъиетле битирди.
Иште, о вакъыттан берли о, джумхуриет ве четэль сергилеринде мунтазам суретте иштирак этип кельмекте, 1989 сенеси исе Украина Рессамлары бирлигине аза олып кире.
Сонъки 15 йыл ичинде Къырымнынъ чешит кошелеринде, бунынъ киби де четэльде — Эстония, Полония, Тюркиеде — Рамиз Нетовкиннинъ 10-дан зияде шахсий сергиси отькерильди.
2000 сенеси Джумхуриет къырымтатар санаты музейинде рессамнынъ 40 йыллыгъы мунасебетинен шахсий юбилей сергиси тешкилятландырылды.
Р.Нетовкиннинъ графикасынынъ етекчи мевзусы Къырым.
Хусусан рессамнынъ севимли Багъчасарайы: онынъ энди силинген таш басамакълары эски аралыкълары, бозулгъан чешмелери, бири-бирининъ устюне уймелешкен эвчиклер, джами ве сюйрю уджлу минарелер, къыйышкъан агъач чардакълар...
Рессам буклетлерде эр кеске белли олгъан Багъчасарайнынъ абиде ве ядикярлыкъларны тасвирлемекни озь макъсады этип къоймай, аксине, о бизни таш йылнамесинде эски заманларнынъ акс-садасы сакъланып къалгъан къадимий шеэрге алып кете.
Шеэрнинъ сокъакълары тынч ве адамсыз, о, юкъуда булунгъан дюльбернинъ къасырыны анъдыра, о мыны-мына асырлыкъ юкъудан уянаджакъ.
«Кунешли Багъчасарай», (1988 с.), «Хансарай» (1990 с.), «Таракъташ джамиси» (1990 с.), «Кок-Козь» (1994 с.), «Джума Джами» (1996 с.), «Кемер» (1997 с.) — бу ишлер Рамиз Нетовкин бегенген ве усталыкънен чалышкъан къалем ве тушь иле япылгъан.
Рессамнынъ къолу къалемни етеклей, о, индже назик чызыкъларнен къаралы-беязлы орьнеклер токъуп, Шаркъ эвлери, маалелери ве шеэрлерининъ образларыны ярата.
Монохром графика базыда назик акварель ве тыныкъ бояларнен бозула, бу исе эсерге айрыджа йымшакълыкъ ве гузеллик багъышлай.
Нетовкиннинъ мимарджылыкъ манзаралары — бу тек къуруджылыкъ ве абиделернинъ ресимлери дегиль де, халкъ медениети ве тарихынынъ шаатларыдыр.
Олар табиат муитке келишкен, рессам табиатны да буюк мукъайтлыкъ ве севги иле тасвирлей.
Нетовкиннинъ график табакълары — де монументаль улулар, де камер интимлер, де сёзсюз гъадаплылар, де тантаналы, къуванчлылар — оларда рессамнынъ озю, онынъ кейфи дюньясезюви акс олунгъан.
Нетовкиннинъ композициялары о дереджеде лафазанлар ки, анда инсан ёкълугъыны бир кереден абайсынып биле оламайсынъ.
Лякин анда инсан мевджутлыгъы даима сезилип тура, бу дуйгъулар исе ресим табакъларыны алельхусус сыджакълыкъ иле толдура.
Нетовкиннинъ табакълары эксериет алларда серия ве циклларны тешкиль этелер.
Бу — «Ленинград» (1981 с.), «Орта Асия» (1984-1988 с.с.), «Москва» (1985-1986 с.с.), «Къазан» (1988 с.).
Нетовкин тувгъан Къырымына «Кетеяткъан Къырым» (90-нджы йыллар) график эсерлерининъ циклыны багъышлады, онъа «Багъчасарай», «Алушта» альбомлары кирдилер.
Тюркиенинъ орта асыр мимарджылыгъына «Кастамону» (1988 с.) альбомы багъышлангъан.
Китап графикасы — Нетовкиннинъ фаалиетининъ айрыджа пытагъыдыр.
Бугуньде-бугунь Къырымда Къырымнынъ тарихы ве медениетинен багълы эсерлерге меракъ буюк, оларны «Возрождение» Халкъара фондунынъ Къырымдаки болюгининъ «Сюргюнликке огъратылгъан къырымтатар халкъы, эрменилер, булгъарлар, урумлар, алманларнынъ Украина джемиетине къатылув» Программасы боюнджа маалиевий къолтутувында нешир этмек имкяны да бар.
Нетовкин бир сыра бедиий ве публицистик неширлерни джулялады.
Сонъки бойле ишлеринден — В.Б. Савенковнынъ «Акъшам шиирлери» (1990 с.), Э. Къудусовнынъ «Къырымтатар миллетининъ шекилленюв тарихы» (1996 с.) китапларыны къайд этмек мумкюн.
Устанынъ уникаль истидатыны ачыкъ-айдын нумайыш эткен график эсерлери айрыджа альбом оларакъ нешир этильди.
Энвер Изетов (1955 с.) — Фергъанада догъды.
Фергъана санат окъув юртунынъ рессамлыкъ болюгини битирди.
Къырымда 1992 сенесинден берли яшай, иджадий ве тешкилий (Изетов — къырымтатар рессамлары Ассоциациясынынъ реиси) ишлерге чокъ кучь ве вакътыны сарф эте.
Озьбекистанда Изетов бедиий мультипликация саасында фааль чалышты.
«Озьбекфильм» киностудиясында яратылгъан «Ят» (1987 с.), «Таир ве Зоре» (1989 с.), «Концерт» (1990 с.) мульфильмлернинъ рессамы ола.
Озюне хас кинематография тили, «кадр»нынъ козьге чарпкъан ифаделиги онынъ тезья графикасына да озь тесирини ташлагъандыр.
Изетовнынъ эсерлери — ресимлер, акварель, ренкли гравюралары аджеле бакъылып, аман анъланыладжакъ киби дегиллер.
Темсиллер, экспрессионизм усулларындан файдаланаракъ, муэллиф, бир бакъкъанда сейирджини шашмалата, лякин дикъкъатлыджа бакъмагъа меджбур этип, яваш-яваш тасвирленген шейлернинъ манасыны ача.
Изетовнынъ график табакъларынынъ сюжетлери — бу реаль омюрнинъ левхалары дегиль, бу субъектив, аллегорик фикирлер.
Классик назмиетининъ мухлиси, Э.Изетов Р.М.Рилькенинъ (1981 с.), П.П.Пазолинининъ (1983 с.) шиирлерине ресимлер сызды.
Тед Хьюзнынъ шиириетине исе рессам «Басамакълар» адлы график циклыны багъышлады.
Шаир ве рессамны айны бир проблемалар раатсызлайлар.
Бойледже Хьюзнынъ эбедий доланувгъа укюм этильген серсерий къараманынынъ образында тувгъан топрагъындан сувурылгъан умумлештирильген халкъ образыны къолайлыкънен танымакъ мумкюн.
Рессам топракътан айырылув вазиетини онынъ там манасында нумайыш эте: худжур персонажнынъ аякълары авада асылып къалгъанлар, онынъ онъайтсыз алы мыны-мына йыкъыладжакъ копчек — кезинмекнинъ онъайтсыз вастасынен тасвирленген.
Ресимдеки къараман (ассоцияциягъа коре — халкъ ) озь устюне «ватан» анъламы бильдирген эр шейни юклеп, алып кете: онынъ сыртында, буюк къабурчакънынъ ичинде — тегиз дамлы эвлери олгъан Шаркъ шеэри тасвирленген.
«Басамакълар» циклындан темсиллер тилинен тасвирленген даа бир эсерни къайд этмели.
Эсернинъ къараманы — къырмызы кийимли эр киши, къолунда къурбанлыкъ къара хоразны тутып тура.
Онынъ узеринде — эвлернинъ дамлары, бала юкълаткъан къадын — бу аят, ашагъыда исе руху ерлешкен чокътан-чокъ къозалакълар — бу олюм.
Сергининъ меркезий мевзусы-гуналардан арынув, омюр девам этмеси ичюн къурбан кетирмек.
Э.Изетов тезья графикасындан гъайры, меджмуа ве китап графикасы саасында да чокъ чалыша.
Озьбекистанда онынъ эсерлери «Звезда Востока» («Шаркъ йылдызы») меджмуасында сыкъ-сыкъ нешир этиле тургъанлар.
Къырымда исе Изетовнынъ ресимлери бир сыра деврий матбуатлар, хусусан къырымтатар меджмуасы «Къасевет»нинъ бедиий образыны бельгилемекте.
Э.Изетов — джумхуриет ве халкъара сергилернинъ иштиракчиси, онынъ ишлери Брнода отькерильген график биенналеде нумайыш этильдилер.
Зарема Трасинова — 1939 сенеси Акъмесджитте догъды.
5 яшында экенде Къырымдан сюргюн этилип, озь халкъынынъ фаджиалы такъдиринен пайлашты.
Онъа темелли тасиль алмакъ къысмет олды: П.Беньков адына Джумхуриет рессамлыкъ окъув юртундан сонъ, А. Островский адына театр-бедиий институтынынъ китап графикасы болюгини де мувафакъиет иле битирди.
1976 сенесинден берли Рессамлар бирлигининъ азасы ола.
Трасинова Озьбекистанда Г.Гъулам адына нешриятында чокъ йыллар девамында фааль чалышты, 200-ге якъын китапларны озь ресимлеринен яраштырды.
Олардан 20-синден зиядеси халкъара, джумхуриет ве джумхуриетара конкурсларда фахрий диплом ве ярлыкъларгъа наиль олды.
3. Трасинова джулялагъан китапларнынъ арасында «Чынълар ве манелер», озьбек шиириетининъ классиги Мукъимийнинъ шиирлер джыйынтыгъыны, къырымтатар поэзиясы классиги Ашыкъ Умернинъ китапларыны, «Тапмаджалар», «Ахмет ахайнынъ лятифелери» киби неширлерни къайд этмелидир.
Къайд этильген сонъки неширлерде о, озюни къырымтатар халкъынынъ тарихы ве медениетини яхшы бильген мутехассыс оларакъ тасдикълады.
1994 сенеси Къырымгъа къайтып кельген сонъ, 3. Трасинова иджадий фаалиетини девам эттире, къырымтатар тилинде нешир этильген китап ве дерсликлерни сюслендире.
Сонъки йыллар ичинде рессам ашагъыдаки эсерлерни джулялады: «Бу бойле олды» (СССРде миллий репрессиялар.1919-1952 сс.) — учь томлу эсер 1993 сенеси нешир олунды; М.Сергеевнинъ «Грюнвальд хачы» (1995 с.), Б.Мамбетнинъ «Къоз эфсанеси» (1995 с.), А.Пушкиннинъ «Къурангъа такълид» (1997 с.) эсерлери.
2000 сенеси Акъмесджитте орта асыр къырымтатар шиириетининъ антологиясы «Гульшен хаяллары» нешир этильди.
Бу китапнынъ уникаллигинде Зарема Трасинованынъ иссеси бардыр.
Рессам, окъуйыджы ве сейирджини тылсымлы Шаркъ алемине чомдургъан, шиирий сёзнинъ музыкасы ве онынъ козьге корюльген шеклини тасвирий муитте ярата бильген.
З.Трасинованынъ графикасы жанр, мевзу, техник ишлев боюнджа (акварель, монотипия, къарышыкъ техника) чешиттир.
Онынъ тезья графикасы рессамнынъ истидатыны текрар тасдикълай.
И.Гаспринскийнинъ портрети, «Намаз» (1990 с.), «Гурзуф хатырлай» (1991 с.) — Трасинова бу эсерлерде, бир тарафтан — инсан ве эшьяларнынъ конкрет тасвирини косьтеререк — конкреттир; экинджи тарафтан — аллегория тили ве халкъ риваетлери вастасынен озь дюнья дуйгъуларыны ифаде этер экен — романтиктир.
Трасинова къырымтатар халкъынынъ тарихы ве медениетини пек яхшы бильген инсандыр.
Китап я да график табакълары узеринде чалышыр экен, о, миллий костюм, турмуш эшьялары, орьнеклер темсилини мукеммель огрене.
Сергилер, китапларны джулялав, сейирджилернинъ сайгъысы Трасинованы къырымтатар санат классиклери сырасына акълы суретте кирсете.
Рессам Алим Усеиновнынъ (1941 с.) ады къырымтатар ренкли ресимине багъышлангъан бундан эвельки болюкте анъылгъан эди.
Усеиновнынъ иджадынынъ даа бир тарафы — графика.
А.Усеиновнынъ акварель ве ресимлерининъ эм де аз сёзлю ве назик япон графикасынынъ арасындаки якъынлыкъ буюк.
Бир бакъыштан гъает саде корюнген бу эсерлер терен ве ифаделилер.
Саран бедиий васталар иле: бир къач чызыкъ, азачыкъ ренк — бойледже Усеинов сувукъ къышнынъ шырныкъсызлыгъыны да, ягъмурлы куннинъ джансыкъысыны да, баарь тереклерининъ чечекленгенини де усталыкънен тасвирлей.
Саде сюжетлернинъ ардында биз яшагъан табиаткъа нисбетен айбетли ве мукъайтлы мунасебет турмакъта, этрафымыздаки табиатта эр шей муим ве къыйметли олып ифаделенген, чюнки бунынъ эписи — бизим сейяремиз («Йыл мевсимлери» сериясы, «Къыш манзаралары» сериясы, 1998-2000 сс.).
2000 сенеси отькерильген Къырым акварель биенналесинде (Акъмесджит бедиий музейинде) А.Усеинов конкурснынъ баш мукяфаты — «Гран-при»ге наиль олды.
3.Трасинованынъ къызы Лейля Трасинова истидатлы график ве дизайнер оларакъ беллидир.
О, Ташкенте 1964 сенеси догъды.
П.Беньков адына Джумхуриет бедиий окъув юртуны битирип, сонъра Ленинградда В.Мухина адына бедиий-санайы окъув юртунынъ санайы графикасы болюгинде тасиль алды (1982-1987 сс.).
Санкт-Петербургда яшап, анда иджат эте.
Л.Трасинованынъ эсас ишлери арасында ашагъыдакилерини къад этмек мумкюн: «Серия 44 сенеси» (1989 с.), дёрт график табагъындан ибарет «Шеэр ве къушлар» сериясы (1990 с.), «Автопортрет» (1990 с.), автопортрет «Мен мавы кийимде ве лялелер», «Шеэрлининъ портрети», «Къырымтатарларнынъ типлери» график табакъларынынъ сериясы (1991 с.), «Мен — къафестеки къуш» (1991 с.), «Бу бойле олгъан эди» (СССРде миллий репрессиялар.1919-1952 сс.) китабы макетининъ дизайны З.Трасинованен бирликте япылгъан.
Анасынынъ этнографик догъру, реалистик графикасындан фаркълы оларакъ, Лейлянынъ ишлеринде уйдурма ве фантазия бири-биринен къарышкъанлар.
Онынъ ресимлери тышкъы корюнюштен сабырлы ве лакониклер, ичтен исе динамик ве мундериджелилер ве бунынънен муэллифнинъ терен ве эмоциональ шахыс олгъаныны тасдикълайлар.
Кечмиш тарихий мувзулар, къырымтатар халкъынынъ озь Ватанына къайтувынен багълы проблемалар айны заманда эм графиклерни, эм де боялы ресимнен огърашкъан рессамларны да бир чешит раатсызлайлар.
Яя Темиркъаяев (1935 с.) Къырымда догъды, 1944 сенеси сюргюн олунды.
1966 сенеси Ташкентте П.Беньков адына Джумхуриет бедиий окъув юртуны битирди.
1972 сенеси А.Островский адына театр-бедиий институтыны мувафакъиет иле битирди.
1979 сенесинден берли Рессамлар бирлигининъ азасы, Озьбекистан графиклери арасында етекчилерден бириси эди.
70-80-нджи йылларда гъает популяр плакат жанры рессамгъа шан-шурет кетирди («Сионизм — бу бугуньки фашизм», « Мукъайт олунъыз!Атманъыз!», «Ливандан къолларынъызны тартынъыз!»).
Темиркъаяевнинъ сиясий реклама, шиарлары бутюниттифакъ ве халкъара сергилерде (Москва, 1982-1983 сс.) дефаларджа нумайыш этильгендир.
Темиркъаяев иджадынынъ буюк бир къысмыны Къырымгъа багъышлагъан, бунынънен бирликте рессам озю ичюн мукъаддес ве якъын мевзуны эм тасвиратта, эм де графикада акс эттирген рессамдыр.
Сюргюнликни башындан кечирген рессам, сонъундан озю шаат олгъан ве балалыкъ хатырасы сакълап къалгъан шейлерни мукеммель ве тафсилятлы ифаде эте.
Рессам буюк мукъайтлыкъ иле, бир-де-бир муим деталь ве уфакъ-тюфек шейни къачырмагъа сакъынаракъ, оларны озь эсерлеринде тасвирлей.
Бундан итибарен онынъ эсерлери бу дереджеде тафсилятлы ве икяели характер ташымыкъталар.
Къырымнынъ табиаты, тарихы ве инсанларына муэллиф «Ай-Петри» (1990 с.), «Къарылгъач ювасы» (1990 с.), «Майыс 18 сабасы» (1991 с.), «Ёлдаки олюм» (1993 с.), «Бир авуч тувгъан топракъ» (1994 с.), «Медениет эрбаплары ичюн экслибрислер сериясы» (1993 с.) киби эсерлерини багъышлай.
Бу эсерлерде котерильген мевзуларнынъ озю рессамнынъ иджадына нисбетен дикъкъаткъа ляйыкълар.
Амет Сеит-Аметов (1938 с.) Ялтада догъды.
О, семетдешлери киби, 1944-те Къырымдан сюргюн этильди.
1964 сенеси Озьбекистанда Джумхуриет бедиий окъув юртуны ве 1972 сенеси А.Островский адына театр-бедиий институтыны битирип, рессамлыкъ зенаатыны менимседи.
А.Сеит-Аметов дизайнер оларакъ мевзу ве юбилей сергилерини азырлады, шиарджы оларакъ джумхуриет ве халкъара (АКъШ, Русие, Озьбекистан) сергилерде иштирак этти.
80-нджи йылнынъ сонъларындан берли Къырымда яшаяракъ, о, акварель жанрына устюнлик берип, тезья графикасы саасында чокъ чалыша.
Рессам чокъ ерлерде булунып, тувгьан топрагъынынъ озю ичюн эп янъы-янъы кошелеринен таныш ола.
Онынъ аквареллерининъ кейфлери чешит (камер, эпик, монументаль), лякин оларнынъ эписи севги иле яратылгъан Къырым манзараларыдыр («Чуфут-Къале», «Дженевиз къалеси», «Ай-Василь», 90-нджы йыллар).
А.Сеит-Аметов сызгъан натюрмортлар ярыкъ ве паклар, олар да омюр ве ондаки эр шейге нисбетен севги дуйгъуларынен синъирильгенлер.
Я. Темиркъаяев, А. Сеит-Аметовнынъ несилине Ремзи Алиев ве Шевкет Дервишев киби рессамлар да кирелер.
Ремзи Алиев (1939 с.) П.Беньков адына Джумхуриет бедиий окъув юртунда, сонъра А.Островский адына девлет театр-бедиий институтынынъ манзаралы-амелий санат болюгюнде (1966-1970 сс.) тасиль алды.
Ал-азырда Акъмесджит районынынъ Мазанка коюнде яшай ве иджат эте.
Р.Алиев энъ эвеля плакатчы (шиарджы) оларакъ беллидир.
Онынъ ишлери къырымтатар адамларына, II Джиан дженкининъ къараманларына ве къырымтатар медениет эрбапларына багъышлангъанлар — «Аметхан Султан» (1989 с.), «Алиме Абденнанова» (1990 с.) шиарлары булар джумлесиндендир.
Рессам Шевкет Дервишев (1935-2000 сс.) де П.Беньков адына Джумхуриет бедиий окъув юртунда тасиль алды.(1955-1960).
1990 сенесинден Джанкой районынынъ Заречное коюнде яшады, мында оджалыкъ япып, иджадий фаалиетнен огърашты, джумхуриет мыкъясында отькерильген сергилерде иштирак этти.
1980-нджи йылларда о, акварель жанры иле фааль мешгъуль олгъан исе, (Москвада отькерильген Олимпиадагъа багъышлангъан шиар, 1980 с., Олимпиаданынъ эмблемасы, 1980 с.), 90-нджы йылларда рессам озь иджадыны эсасен, акварель ве тасвираткъа багъышлай («Къара хабер», 1994 с., «Учуджылар ольмейлер» (Аметхангъа багъышлангъан), 1995 с., «Достумнынъ портрети», 1996 с.).
А.Сеит-Аметовнынъ балалары — Абдюль ве Эльмира бабаларынынъ изинден кеттилер.
Абдюль Сеит-Аметовнынъ (1970 с.) дикъатыны земаневий къырымтатар санаты ичюн гъает янъы, хаттатлыкъ (каллиграфия) абстракционизм ёнелиши джельп этти.
Дизайнер ве график А.Сеит-Аметов П.Беньков адына Джумхуриет бедиий окъув юртуны битирди, сонъра Харьковда бедиий-санайы институтында (1994с.) тасиль алды.
%Хатталыкъ санатыны Абдуль мустакиль менимседи.
Абдюль хаттатлыкъ санатыны огрениркен, хаттатлыкъ онда етекчи ерлеринден бирини ишгъаль эткенини корьди.
Яш график бу эски санат чешитини гъайрыдан тиклемеге бельсенди.
Озь эсерлеринде арап арифлерининъ орьмесини классик къырымтатар орьнеклеринен келиштирип, рессам оригиналь композициялар яратты, олар сейирджининъ дикъкъатыны озь дюльберлиги ве манзаралыгъы иле джельп этмекнен бирликте, халкънынъ тарихы ве аньанелери акъкъында тюшюнмеге меджбур этелер.
Онынъ бойле эсерлери сырасында: «Хаттатлыкъ абстракциясы «Сахрада исе» (1994 с.); «Хаттатлыкъ абстракциясы — адсыз» — 1994 с.); 4 табакътан ибарет орьнекли композициялар сериясы (1995 с.); 2 табакътан ибарет арап язылары мевзусында абстракт композициялар (1996 с.); «Къурандан сурелер» (1997 с.); «Алланынъ 99 адындан бири» (1997 с.).
Сеит-Аметовнынъ график композицияларында тушь, гуашь иле ишленген, сувлы эмульсия ве алтын сув къулланылгъан.
Абдюль графиканен бир сырада къырымтатар аньаневий чёльмекчилик эшьяларыны огренюв ве ясавынен де мешгъульдир.
Бу хусуста сёз «Манзаралы-амелий санат» болюгюнде оладжакъ.
Эльмира Сеит-Аметова (1973 с.) Ташкент шеэринде догъды.
Ал-азырда Къырымда яшай.
П.Беньков адына Джумхуриет бедиий окъув юртунда тасиль алды.
Шимди китап графикасы саасында чалыша.
Эксериет, бу бала китаплары ве окъув дерсликлери ичюн иллюстрациялар, олар баланынъ психологиясына ве къабул этюв икътидарына къаралаштырылгъанлар — Э. Селяметнинъ «Алтын балта акъкъында масал»ы (1993 с.), Дж.Кендженинъ «Бала шиирлери» (1995 с.), «Тувгъан эдебият» (1998 с.), С.Харахадынынъ «Элифбе» (2000 с.) китаплары.
Э.Сеит-Аметованынъ эсерлери Киевде, Акъмесджитте (1993, 1996, 1997 сс.) отькерильген сергилерде нумайыш этильдилер.
Эльмира Сеит-Аметова ве Н. Самокиш адына бедиий окъув юртуны энди битирген, лякин озьлерини таныткъан рессамлар Джемал Алибеков ве Ридван Балич киби, илериде санатта озь ёлларыны тапмакъ керек оладжакъ.
2000 сенеси Къырым акварель биенналесинде Алибеков «Чуфут-Къале» (1999 с.), «Алупка.Эски сокъакъ» (2000 с.) акварель ишлерининъ сериясы ичюн нуфузлы «Дебют» мукяфатыны къазанмагъа наиль олды.
Р. Балич 1980 сенеси Ленинабадда (шимдики ады Худжанд, Таджикистан) догъды.
Онынъ ады 2001 сенеси, Н.Самокиш адына бедиий окъув юртуны битириджилернинъ сергисинден сонъ белли олды.
Мында онынъ диплом иши «Богдан Хмельницкий Къырым ханы III Ислям Герай узурунда» (б.я., 187x120) биринджи мукяфатны къазанды.
Онынъ муэллифи ёлланма алып, Рессамлыкъ ве мимарджылыкъ Миллий академиясы тасвират болюгининъ талебеси олды.
«Къырым ялысы» манзарасы, (б.я., 50x70, 2001 с.) ве «Шаркъ натюрморты» (б.я.,50x70, 1998с.) — яш рессамнынъ гъает ифадели эсерлеридир.
Юкъарыда адлары къайд олунгъан усталар Къырымда яшай ве иджат этелер,лякин тышта да семетдешлеримиз аз дегиль, aраларындаки месафеге бакъмадан, олар озьлерини къырымтатар рессамлары умумийлигине кирсетелер.
Инесса Джетере дизайн ве компьютер графикасынен мешгъуль.
Сонъки йыллар ичинде о, Ташкенте нешир этильген, къадын-къызлар ичюн популяр меджмуада чалышты.
А.Островский адына девлет театр-бедиий институтынынъ мезуны Заур Ибраимов (1973 с.) 1969 сенесинден берли Бийскте яшай ве анда девлет педагогика институтынынъ графика болюгинде оджа олып чалыша.
0, чокътан-чокъ джумхуриет, бутюниттифакъ ве четэль сергилерининъ иштиракчиси, 1980 сенесинден СССР Рессамлары бирлигининъ азасы.
Къалем, комюр, акварельнен, «меццо-тинто» техникасы иле япылгъан график эсерлери Алтайнынъ къадимий медениетине багъышлангъан («Катунь озени», 1985с., «Рерих Алтайда» сериясындан «Таш къартий», 1989 с., «Джынлар къасыры», 1992 с., «Успенск кильсеси», 1990 с,).
1990-нджы сенелернинъ орталарында онынъ иджадында пейда олгъан «Балалыкъ хатыралары» сериясы айрыджа ер алмакъта, бу серияда къырымтатар халкъы ичюн 30-40-нджы йылларнынъ бутюн мешакъатлары озь аксини тапкъанлар.
Онынъ эсерлери — «Бабанен сагълыкълашув» (1996 с.), «Сюргюнлик»(1996 с.), «Мобилизлешюв» (1996 с.), «Спецпереселенецлер» (1996 с.), — о дешетли йылларнынъ озюне хас йылнамесидир.
Айдер Беширов 1954 сенеси Озьбекистаннынъ Маргъылан шеэринде догъды.
1973 сенеси П.Беньков адына Джумхуриет бедиий окъув юртуны битирди.
1982 сенеси Бутюниттифакъ девлет кинематография институтынынъ кино, театр, телевидение рессамы болюгини битирди.
А.Бешировнынъ эсерлерининъ эсас мевзусы — Москва сокъакъларынынъ урбанистик поэзиясы («Москва сокъачыгъы», «Коммуналкада»).
Къалем, тушь, перо иле ишленген график эсерлери Джумхуриет ве бутюниттифакъ сергилеринде дефаларджа нумайыш этильгендир.
Беширов Москвада яшай ве иджат эте.
Мелитопольде нашир-график Рустем Абдурахманов (1961 с.) яшамакъта.
О, Львов наширджилик институтынынъ графика болюгинде тасиль алды.
Рессам Мелитополь ве Акъмесджитте отькерильген сергилернинъ дефаларджа иштиракчиси ола.
Онынъ энъ эйи эсерлери сырасына «Шималий симфония» — Андрей Белыйнынъ эсерлери эсасында яратылгъан графика сериясы (1993 с.), «Дафнис ве Хлоя» график эсерлер сериясы (1991 с.), Бора Гъазы Герай ханнынъ «Долаб» поэмасынынъ мевзусы эсасында яратылгъан график эсерлер сериясы (1997 с.) кирелер.
График Дилявер Сеитаптиев 1971 сенеси Озьбекистаннынъ Гулистан шеэринде догъды, П.Беньков адына Джумхуриет бедиий окъув юртуны битирди, ал-азырда Харьков бедиий-санайы институтынынъ тезья графикасы болюгинде тасиль алмакъта.
Рессамлыкъ теджрибеси о къадар буюк олмагъанына бакъмадан, о, бир сыра джумхуриет сергилеринде иштирак этти.
Онынъ дикъкъаткъа ляйыкъ эсерлери сырасында «Севдалар» (1991 с.), «Той» (1991 с.), «Экиси иче» (1993 с.), «Назиклик» (1995 с.), «Декоратив композиция №1» (1995 с.), «Декоратив композиция №2» (1996 с.) киби аквареллерини; «Метаморфозлар» (1996 с.) адлы манзаралы график эсерлер сериясыны кирсетмек мюмкюн.
#### 2.3.3. ЭЙКЕЛЬ, УФАКЪ ШЕКИЛЛЕРНИНЪ ПЛАСТИКАСЫ.
Эйкельтырашлыкъ, мустакъиль жанр оларакъ, Къырымда нисбетен кечь шекилленди.
Лякин ташны бедиий ишлев санаты асырлар теренлигине кете ве къавий тургъан аньанелерине маликтир.
Ташпычув санаты къырымтатар халкъы медениети ве турмушынынъ айрылмаз бир къысмыдыр.
Бу — эм башташлар, эм мимарджылыкъ биналарнынъ манзаралы джуляланувы, эм де уфакъ шекильдеки иншаатларыдыр.
Къырымда XX асырнынъ башында, тасвирий санатнынъ бутюн чешитлери семерели инкишаф этип башлагъан девирде, шахсий эйкельтырашлыкъ мектебини мейдангъа кетирмеге бутюн эсаслар мевджут эди.
Къырымтатар усталары бу жанрда мувафакъиетле чалышып, ерли ве бутюниттифакъ сергилерде иштирак этерек, девир ве идеологиягъа джевап берген эсерлер яраттылар.
XX асырнынъ 30-нджы йылларында къырымтатар эйкельтырашларынынъ бир къысмыны репрессияларнынъ далгъалары алып кетти, дигер къысмыны исе къырымтатар халкъы Къырымдан чыкъарылгъан сонъ, сюргюнлик ерлеринде гъайып олды.
Бойлеликнен, къырымтатар халкъынынъ санатында ташпычув аньанелери узюльген эди.
Шу джумледен, халкънынъ бутюн медений къазанчлары да ёкъ этилип, унутылдылар.
Эйкельтырашлыкъ — ишбу къулланмада зайыф айдынлатылгъан мевзудыр.
Бунынъ себеби къырымтатар эйкельтырашларынынъ бедиий севиеси я да профессиональ севиелерининъ алчакълыгъында дегиль, бутюн меселе юкъарыда кетирильген делиллер ве усталарнынъ аз олгъанындадыр.
Бугуньде-бугунь Къырымда миллий санатымызнынъ тикленюв джерьяны интенсив суретте адымламакъта.
Эйкельтырашлыкъ саасында иджат эткен усталар даа яшлар — бу, эксериет, шекилленюв девиринде булунгъан яш рессамлардыр.
Санатнынъ бу чешитинде айтыладжакъ дегерли сёз даа илеридедир.
Къырымнынъ земаневий эйкельтырашлары, рессамлар киби, профессиональ тасильни джумхуриеттен тышта алдылыр.
Ватангъа къайткъан сонъ, ичтимаий ве турмуш характерли сезилирли проблемаларнен расткельмек сырасы тюшкенине бакъмадан, олар озьлерининъ иджадий фаалиетлерини девам этмектелер.
Къырымнынъ етекчи эйкельтырашларындан бири Айдер Алиев.
О, 1952 сенеси Мари АССРде, ана-бабалары сюргюн этильген мекянда догъды, П.Беньков адына Джумхуриет бедиий окъув юртуны ве А.Островский адына театр-бедиий институтыны (1979 с.) битирип, мукеммель профессиональ бильги алды.
1988 сенеси СССР Рессамлары бирлигине аза оларакъ къабул олунды.
Даа Озьбекистанда экенде, Алиев озюни озьгюн уста оларакъ нумайыш этти, бу устагьа эр анги материал — олсун таш, агъач я да маден, — эписи бойсуналар.
Уста Озьбекистанда иджат эткен девирде «Диалог» (1984 с., тёкме маден), «Берекет» манзаралы композиция (1984 с., алюминий), «Аналыкъ» (1985 с., мермер) киби эйкельтырашлыкъ эсерлери яратты.
Айдер Алиев Къырымда 1992 сенесинден берли яшай.
О, озь иджадында инсанларны эбедий эеджанландыргъан севги, къоранта, тувгъан топракъ киби мевзуларгъа мураджаат эте.
Алиев умумийлештирильген, там образларгъа меиль бере.
Тувгъан медениетининъ къайтувы, джанланувына, къырымтатар Къырымынынъ уянувына «Джанлангъан хатыра» (1993 с., дёгюльген демир), «Устанынъ къайтувы» (1995 с., тунч), «Муаджирлик» («Къоранта» сериясында, 1995 с., тунч) киби эсерлери багъышлангъан.
Бунынънен бирликте, Алиев бир сыра ишлеринде озюни назик ве сезгир лирик оларакъ корьсете.
Онынъ хусусан къадын персонажлары гъает назиклер, оларда устанынъ иджадына хас эсас чизгилер — чызыкъ ве шекиллернинъ ойнакъ ве аэнклиги къайд олуна.
Онынъ эсерлери корюнюштен икяеджи дегиллер, лякин олар терен мундериджелилер.
%Олар буюк эмоциональ ве фельсефий фикир юрсетелер — «Айнени», (1993 с., къабурчакъ, къарышыкъ техника), «Учып кетеяткъан къушлар» (1996 с., тунч), «Бакъырджы» (1997 с., тунч), «Ада» (1996 с., тунч), «Дагълы татар къызы» (1997 с., тунч), «Модель» (1998 с., тунч), «Отургъан къадын» (1999 с., алюминий, мермер), «Яткъан къадын «(1999 с., тунч, мермер), «Къоранта» (1999 с., Африка ташы).
Алиевнинъ иджадынынъ даа бир муим тарафы — улу къырымтатар эрбапларынынъ мемориал абиделерини яратувдыр.
Бу абиделер (И.Гаспринскийнинъ, А.Озенбашлынынъ мезарындаки башташлардыр, 2000 с.) акъикъий санат эсерлери олалар.
Олар бутюн мусульман шериатларына риает этилерек, мермерден ясалгъан олып, озюни халкъ аньанелеринден четте тасавур этип оламагъан земаневий устанынъ дюньябакъышыны акс эттиредер.
Айдер Алиев яраткъан монументаль эсерлер сырасына 1998 сенеси Акъмесджит шеэринде тикленген улу мутефеккиримиз Исмаил Гаспринскийнинъ эйкели кире.
Гранит эйкелининъ тикленюви Къырымнынъ медений омрюнде муим вакъиагъа чевирильди, халкъкъа онынъ улу эвлятлары акъкъында хатыра къайтарылгъанынынъ делили олды.
Эйкель тикленмезден эвель лейха ишлерининъ конкурсы олды, oларнынъ арасында А.Алиев теклиф эткен вариант къабул олунды.
Шуны да къайд этмели ки, Къырымда къырымтатар медениетининъ гъайрыдан тикленювине багъышлангъан мемориаль иншаатлар ерлештирюв янъы иштир, эм де тарихий ве ахлякъий джеэттен гъает муимдир.
Ильки абиделер (эсасен хатыра нишанлары — ташлары профессиональ олмагъан усталар тарафындан озь акъчалары эсабына яратылгъан олып, юксек бедиий эмиетке малик олмагъан иселер, И.Гаспринскийнинъ эйкелини тиклев меселесине джемаатчылыкъ месулиет бильдирип, керекли севиеде янашты.
Шу джумледен, «1944 сенеси къырымтатар халкъынынъ сюргюнлик ве геноцид къурбанлары хатырасына» багъышлангъан монументнинъ лейхасыны яратмакъ ичюн де конкурс илян этильген эди.
%Конкурскъа эписи олып 26 лейха такъдим этильди ки, олар Къырым, Москва Къазахистан, Украинадан келип тюштилер.
Къырымтатар усталарындан конкурста Исмет Шейх-заде иштирак этти.
Онынъ лейхасы дюрбенинъ моделинден ибарет олып,Зынджырлы медресенинъ бинасыны анъдыра эди, мында медресенинъ къуббели меркезий планы ишлетильгенинден гъайры, бу лейхада «асувлы такъдир» темсилини ифаделеген зынджырлы композиция да мевджут эди.
Лейха муэллифининъ озю анълаткъанына коре, «халкъ акъреп киби, оны не къадар узакълаштырсалар да, о эписи бир озюнинъ баштаки ерине къайтып келир.
Не къадар узакъча олса, о къадар кеч, амма мытлакъа къайтыр, бу, тувгъан топракъ озюне тарткъаны киби, табиийдир».
Исмет Шейх-заде ве Нури Якъубов къырымтатар халкъынынъ тарихий такъдирине багъышлангъан Ялтадаки монумент лейхасынынъ муэллифлеридир.
Ильми Аметов монументаль эйкельтырашлыкъ саасында чалыша.
Эйкельтыраш 1947 сенеси Озьбекистаннынъ Каттакъурган шеэринде догъды, 1974 сенеси Бакуда бедиий окъув юртуны битирди.
Къырымгъа 90-нджы йылларда Краснодар улькесинден кочип кельди.
И.Аметовнынъ фаалиети, энъ эвеля, ахлякъ-этика джеэттен урьметке ляйыкътыр.
Уста «мусульман мезарлыкъларына ляйыкъ корюнюш бермекни» озюне макъсад этип къойды.
Аметов Къырым бойлап ташлангъан, бозулгъан, бакъымсыз мезарлыкълар къыдырып, чокъ юре.
Таракъташ коюнде (онынъ ана-бабасы догъма таракъташлылар) бозулгъан мезарлыкънынъ еринде тапылгъан кемиклерни гъайрыдан комип, озь акъчасына «Яралы таш» хатыра нишаныны (1994 с.) тикледи.
Уста бунъа бенъзеген нишанларны Къырымнынъ энди бир къач районларында тикледи.
Аметовнынъ мемориаль иншаатлары жанрнынъ бутюн къаиделерине риает этелер.
Бу — алчакъ темель устюнде ерлештирильген ядикярлыкълар, олар табиат ве мимарджылыкъ муитине гъает уйгъунлар.
Олар озьлерининъ джиддий геометрик шекиллери иле монументаллер, ташларнынъ (мермер, гранит) тюслери исе оларгъа ифадели корюнюш бере.
Иншаатлар дейерлик джуляланмайлар, ташнынъ бутюнлиги базыда оймалы сийрек орьнеклер иле, я да тамгъа иле бозула.
Уста къырымтатар джемаат эрбабы Сеит огълу Сейдаметке (1998 с.) ве укъукъ къоруйыджы генерал Пётр Григоренкогъа (1999 с.) эйкеллер багъышлады.
Владыка Климентнинъ риджасына бинаэн И.Аметов Украина Автокафель кильсеси ичюн таш хач (1999 с.) ясады.
Ал-азырда эйкельтыраш Судакъта «Къадимий тюрк эйкельтырашлыкъ музейи»ни тешкиль этюв меселесинен огърашмакъта.
Бу музей ачыкъ авада олып, анда къадимий тюрк балбаллары, таш-пычув санатынынъ нусхалары, ве земаневий къырымтатар санатыны гъыдалагъан къадимий медениетнинъ сессиз шаатлары топланаджакълар.
Эйкельтыраш Шевкет Ахтемов (1973 с.) Ташкентте яшай ве иджат эте.
Шевкет та балалыгъында агъачта оювнен меракъланып, токъумаджылар медениет сарайы янында тасвирий санат тёгерегинде иштирак эте.
Агъач ишлеп чыкъарув заводынынъ мебель цехинде чалышыркен, о профессиональ эйкельтыраш олмагъа къатты къарар эте ве 1970 сенеси А. Островский адына театр-бедиий институтынынъ эйкельтырашлыкъ болюгине окъумагъа кире (1970-1975 сс.).
Ахтемовнынъ истидаты — эйкельтырашлыкъ.
Онынъ композициялары эки эсас группагъа болюне.
бу — камер, лирик композициялар: «Ана ве балалар», 1979 с., мермер; къызынынъ портрети «Зарема», 1985 с., мермер; белли медениет ве илим эрбапларына багъышлангъан барельеф, 1978 с.; Исмаил Гаспринскийнинъ портрети», 1989 с., мермер; Акъмесджит шеэринде И. Гапринский портретининъ лейхасы, 1991 с.
Ш. Ахтемов джумхуриет ве бутюниттифакъ сергилерининъ дефаларджа иштиракчисидир.
Украина бедиий Академиясынынъ мезуны, рессам Али Беляловнынъ иджадында умют этильмеген бурулыш юзь берди.
2001 сенеси сентябрь 12-де къадимий Къарасувбазарда дюньяджа белли къырымтатар классик шаир, тюркшынас алим Бекир Чобан-заденинъ Али Белялов яраткъан мермер эйкели тантаналы тедбир иле ачылды.
Ишбу эйкель ансамблини энди монументаль эйкельтыраш оларакъ танылгъан Али Беляловнынъ мувафакъиетле ишленген монументаль эсери, деп айтмакъ мумкюн.
Энвер Зайдуллаев (1947 с.) реалистик портрет жанрында чалыша, o, П.Беньков адына Джумхуриет бедиий окъув юртуны, сонъра А. Островский адына театр-бедиий институтыны битирди.
Ал-азырда онынъ иджады токътап къалгъанынынъ себеби — о, кеченлерде Къырымгъа кочип кельди.
Рустем Абляевнинъ таш, агъач, чамурдан ишленген эсерлери — бу фольклор, масал къараманлары ве жанр левхаларыдыр.
Онынъ чалгъыджылар, чобанлар, чешит айванларнынъ шекиллери уфакъ пластика жанрына аиттир.
Эйкель — иджатнынъ гъает паалыгъа тюшкен чешитидир.
0, паалы материаллардан азырлана, технологик джерьянынынъ озю де чокъ кучь ве сермия талап эте.
Бундан да гъайры, эйкеллерни ресимлерге нисбетен сийрек сатын алалар, бу себептен, эикельтырашкъа озь ишининъ маддий джеэттен семересини чокъ беклемек сырасы келе.
Бунъа бакъмадан, муреккеп икътисадий вазиетте биле къырымтатар эйкельтырашлары тасвирий шекиль ве васталарынынъ араштырувыны девам этерек, заман иле берабер адымлап, къырымтатар халкъы санатынынъ инкишафына озь исселерини къошмакъталар.
ХУЛЯСАЛАР:
Къырымгъа санатнынъ Авропа нумюнесиндеки янъы шекиллери рус медениетининъ тесири алтында кирип кельдилер, тамам о вакъытта аньаневий медениет мында инкъыраз вазиетинде булунмакъта эди.
Къырымда, мусульман дюньясынынъ Русие теркибинде булунгъан башкъа регионларына нисбетен, меселя Озьбекистангъа нисбетен, бу кирюв джерьяны бираз эвельдже ве интенсивдже кечкен.
Фаалиетлери XX асырнынъ биринджи йылларында башлангъан ильк къырымтатар рессамлары тасильни четэльде алдылар.
Оларнынъ эксериети озь истидатларыны омюрде косьтерип оламадылар, оларнынъ такъдири фаджиалыдыр.
Амма олар къырымтатар медениети тарихында айдын хатыра, парлакъ из къалдырдылар.
Рессамларнынъ экинджи несили тасильни Къырымда, эсасен Н. Самокишнинъ студиясында алды, базылары исе озьлери мустакъиль огрендилер.
Оларнынъ фаджиасы да биринджилерининъкинден эксик олмады.
Оларнынъ такъдири сюргюн олунгъан озь халкъынынъ такъдиринен бир олды.
Дженткен эвельки девирде къырымтатар тасвирий санаты советлер медениети ве идеологиясынынъ умумий акъымында инкишаф этти.
Социалистик реализм, эсерлернинъ мундериджели эсасыны бельгилеерек, бир тарафтан — эвель таныш олмагъан, янъы истикъбаллер ачты, дигер тарафтан — меджбурий ресмий ёнелишнинъ сынъырларында сыкъыштырды.
Дженткен сонъки бир къач онйыллыкълар девирсизлиги нефасетке олгъан ынтылувны сёндюрип оламады — озьлерининъ озьгюн эсерлерини яраткъан къырымтатар рессам, эйкельтырашларнынъ янъы несили пейда олды.
Лякин, языкълар олсун, олар чешит ерлерге сепильген алда, бири-биринден айры яшайлар.
Бугуньде-бугунъ оларнынъ истидаты, иджады танылды, лякин чокъ йыллар девамында озь топрагъы, озь халкъы акъкъында санат тилинде лакъырды этмек имкянындан марум эдилер.
Шимди де, Къырымдан тышта яшагъан бир сыра рессамларнынъ шекилленюви миллий медениет озьдешлигининъ черчивесинден тышта кече.
Къырымтатарлар озь ватанына къайткъан сонъ, къырымтатар тасвирий санаты инкишафында сонъки юз йыл ичинде юзь берген янъы — экинджи джанланув, юкселюв акъкъында айтмакъ имкяны пейда олды.
Бунынънен бирликте, 1990-джы йыллар 1920-30-нджы йыллар девиринден кейфиет джеэттен фаркъ этелер.
1930-нджы йылларда къырымтатар медениетинде «гъайрыдан тикленюв» термини бельки де шартлы характер ташыгъандыр, чюнки санатнынъ миллий тамыр ве аньанелерининъ тикленюви корюльмеген, медений юкселювнинъ темелли рус ве Авропа медениетлерининъ тесири олгъан.
90-нджы йыллар хусусында исе, биз миллий тикленюв башланды, деп айта билемиз.
Санатта эсас мевзулар айырылалар — сюргюнлик, авдет мевзулары; тувгъан топракъта дейерлик ёкъ этильген миллий медений мирасымызны огренмек имкяны пейда ола.
Джемаат анъында юзь берген акъикъий инкъиляп, янъы тасвирий васталарынынъ пейда олувына алып келе — сахте ихтираслы социалистик реализмнинъ ерине къырымтатар санаты ичюн янъы, авангард (символизм, каллиграфик абстракционизм, миллий романтизм) ёнелишлер пейда олалар.
Буны да къайд этмек керек ки, менфий мисаллер де расткеле — базы ишлернинъ сиясий аэнки профессиональ севие ерине кече.
Бугуньде-бугунь земаневий къырымтатар санатында бир къач ёнелиш бельгиленди.
Оларнынъ арасында аятий ве акъикъий реализм етекчи ёнелиштир.
O, Ватанына къайткъан рессамлар ичюн таянч нокътасына чевирильди, иджаткярлар чокъ йыллар девамында ясакъ этильген топракънынъ ве о топракъта яшагъан инсанларнынъ гузеллигини озьлерине синъирмеге ве акс эттирмеге тырышалар.
Ишбу ёнелишнинъ эсас жанрлары пейзаж ве портрет олып къалгъаны тесадюф дегиль, биз бу эсерлерде тек Къырымнынъ табиаты ве адамларыны коремиз (Бу ёнелиште иджат эткен рессам ве графиклер — С. Османов, Н. Якъубов, Р. Нетовкин, И. Шейх-заде, И. Нафиев ве башкъалары).
Эмиети джеэттен экинджи ёнелиш — бу темсильджилик.
Бу ёнелиш, икяе этиджи сюслендирювден къачынып, къырымтатар тарихынынъ муим мевзуларыны котермеге имкян бере (сюргюнлик, авдет, аньаневий дегерликлерге малик олув — къоранта, эв, Ватан).
Бу ёнелиште чалышкъан рессамлар (М.Чурлу, Р. Усеинов, А. Бараш, Э. Изетов ве иляхре), примитивлик ве манзаралыкъ услюб усулларындан файдаланалар.
Базыда бунынъ себеби ресим мектебининъ профессиональ зайыфлыгъы иле багълы.
Мисаль оларакъ М. Чурлуны косьтермек мумкюн, амма, бунъа бакъмадан, онынъ иджады озь теренлиги ве базыда анълы суретте сайлангъан бедиий тасвир тили иле янъгъырагъан эеджанлылыгъыны джоймай.
Янъы, даа догърусы, чокътан унутылгъан санат чешитлеринден бири, «хаттатлыкъ абстракционизми» ёнелишинде шекилленген, гъайрыдан тикленеяткъан хаттатлыкъ санатыдыр.(А. Сеит-Аметов).
Ве ниает, миллий романтизм услюбинде А. Белялов, Э. Османова чалышалар ве тарихий романтизм услюби яш рессам Р. Баличнинъ иджадына аиттир.
Бугуньде-бугунь къырымтатарлар тувгъан Ватанларында бутюн иджадий потенциалларындан сербест файдалана билелер.
Бу исе — къырымтатар миллий медениетининъ чечекленюви ве къазанчларынынъ ишанчлы реинидир.
## КЪЫРЫМТАТАР ХАЛКЪЫНЫНЪ МАНЗАРАЛЫ-АМЕЛИЙ САНАТЫ
### 3.1. ИНКИШАФНЫНЪ ЭСАС БАСКЪЫЧЛАРЫ, БИРИНДЖИ УСТАЛАР
Къырымтатар халкъынынъ манзаралы-амелий санаты XX асырнынъ башына барып, юзь берген инкъиразгъа бакъмадан, умумен, юксек профессиональ севиеси ве асырлыкъ аньанелерини сакълап къалды.
XIX асырнынъ сонъларындан итибарен къырымтатар усталарынынъ эшьялары эскилик мухлислерини, коллекционерлер, къырымшынас-алимлернинъ кениш даиресини къаврап алгъан тедкъикъатчыларнынъ дикъкъатыны джельп эткени тесадюфий дегиль эди.
Авескярлыкъ коллекциялар ве джыймаларнынъ арасында гъает популяр олгъанлары бу — белли къырымшынас А.А. Бертье-Делагард (Ялта) ве Акъмесджитте Таврия илимлер архив комиссиясынынъ коллекциялары, Свищевнинъ шахсий гимназиясынынъ топламы; Къырымдан тыштаки коллекциялардан исе Петербург ве Москва музейлерининъ болюклери: Русие музейинде Миллернинъ коллекциясы ве Москвада сабыкъ Румянцев музейинде — ал-азырда Халкъшынаслыкъ музейинде Янжулнынъ коллекциясы белли эди.
Бу коллекцияларнынъ эсасыны нагъыш ве токъумалар, къысмен, бедиий маден, къуюмджылыкъ эшьялары тешкиль эте эдилер, эписинден зайыф кирамет эм де таш ве агъач устюнде оюв такъдим этильген эди.
Бу ал — тесадюф дегиль.
Коллекцияларда топлангъан экспонатлар XIX асырнынъ сонъунда ве XX асырнынъ башында эснафчылыкъ истисалы саасында мевджут реаль вазиетни акс эттире эдилер.
1880-90 сенелери белли этнограф Н. Харузин тарафындан отькерильген къырымтатар орьнеклерининъ ильк тедкъикъатлары пейда олдылар.
1920-нджи сенелерде къырымтатар амелий санат чешитлерини систематик суретте топлав башлана.
Багъчасарайда Хансарай музейи халкънынъ маддий медениетини огренюв меркезине чевириле.
Къырымтатар миллий эснафларыны гъайрыдан тиклев ишине къырымтатар санатшынасы, музейшынас, рессам У. Боданинский гъает дегерли иссе къошты, У. Боданинский озь вакътында Багъчасарайда Хансарай-музейининъ мудири олды.
Мемлекет ичюн пек агъыр вакъытта о, халкънынъ медений байлыгъыны сакълап къалувда джиддий иш башлай бильди.
Боданинскийнинъ фаалиети саесинде, «Багъчасарай музейинде топлангъан ильмий байлыкълар мунтазам артмакъталар», — 1924 сенеси Къырымны зиярет эткен академик Крачковскийнинъ къайды.
Музей бедиий эснафлар, этнография ве археология болюклеринден, эм де къырымтатар эдебияты китапханесинден ибарет эди.
1925 сенеси буюк археология-этнография экспедициясына ёлбашчылыкъ япты, онынъ макъсады къырымтатар медениети ве санатынынъ вазиетини огренмек эди, онынъ кетишатында музейнинъ коллекциясына къошулгъан уникаль турмуш эшьялары топланды.
1924 сенесинден башлап 1929 сенесине къадар экспедиция Къыркъ-Азизлер, Эски-Юрт, Эски Къырым, Чуфут-Къале, Бойказак ве башкъа ерлерни огренип чыкъты.
Боданинский тешвикъат ве ильмий ишлернен фааль огьраша — о, къырымтатар миллий санаты боюнджа пек чокъ лекция окъуды, маддий медениет тарихы боюнджа бир сыра макъалелер дердж эттирди.
Онынъ арекетлери саесинде къырымтатар халкъы санатынынъ экспонатлары (эркек ве къадын-къызларнынъ урбалары, къакъмалы ресимлер, нагъышлар) 1925 сенеси Парижде отькерильген манзаралы санат ве санайы Халкъара сергисине ёлланды, мында олар кумюш медальнен такъдирлендилер (У. Боданинскийнинъ малюматларына коре, къырымтатар миллий нагъышларына тунч медаль берильген), сонъра, 1927 сенеси — Москвагъа Бутюниттифакъ сергисине ёлланылды.
Къырымтатар усталарынынъ усталыгъы джиан микъясында танылды».
Къырымтатар халкъ санатыны огренюв боюнджа дигер буюк меркез, Ялтада Бухара эмирининъ мусадере олунгъан сарайында ерлешкен Шаркъ музейи олды.
Музейнинъ башы, Истанбулда, Бейрутта, Москвада Шаркъий тиллер институтында (1913-1914) кениш тасиль алгъан, юксек бильгили мутехассыс, 1917 сенеси Зынджырлы медресенинъ эсасында тешкиль олунгъан (1917-1925 сс.) Менъли Герай хан адына институтнынъ биринджи ректоры, Шаркъ медениетини ве тарихыны яхшы бильген мутехассыс, Якъуб Кемаль эди.
Сонъра о, якъаланып (1934 с.), атып ольдюрмек укюми чыкъарылды.
Я. Кемаль къырымтатар аньаневий эснафлары боюнджа «Къырым ханлыгъында цехлернинъ весикъалы тарихы» адлы китап язды.
Музей дженюбий ялыбою къырымтатар эм де «озь вакътында къырымтатарларнынъ санатына насылдыр тесир косьтерген Шаркъ халкълары» эснафларынынъ эшьяларыны огренюв, джыюв, нумайыш этюв меселелеринен мешгъуль олды.
Озь невбетинде, Кезлев этнография музейи караим ве чёль тарафлы къырымтатарларнынъ санатыны огренюв меселелеринен огърашты.
Бу музейге Полина Яковлевна Чепурина ёлбашчылыкъ япты.
П.Я. Чепуринанынъ фаалиетини айрыджа къайд этмелидир.
Петербург археология институтынынъ мезуны Чепурина 1882 сенеси Киевде догъды, амма такъдир онынъ омрюни Къырым иле багълады.
О — Къырымнынъ амелий санаты боюнджа пек чокъ макъалелернинъ муэллифи (196-201), тедкъикъатчы-алим, Къырымда бедиий эснаф артеллерининъ тешкилятчысыдыр.
Макъалелери санатшынасларнынъ шимдики несили ичюн де озь актуаллигини джоймадылар.
Къырымтатар эснаф иджадиятыны огренмеге себеп — усталарнынъ озьлеринен танышув ве къонушув олды.
1917 сенеси халкъ устасы, нагъышчы, отузлы Айше Мамбетова иле тесадуфий корюшюв, онынъ ишини козетюв турмуш санатынынъ бу чешитининъ пейда олув шараитлери ве себеплерини огренюв меселесине алып кельдилер».
1910 сенесинден 1915 сенесине къадар девирде Чепурина Къырымнынъ дагълы районынынъ бутюн Шаркъий къысмыны ве, къысмен, дженюбий ялыбоюнынъ Кефе ве Судакъ тарафларыны огренип чыкъты.
Дженюбий-шаркъ Къырымнынъ узакъ дагълы койлеринде (Айсерез, Арпат, Къапсихор ве иляхре) тедкъикъатчы «ресими, колорити, тикюв ве токъума техникасы джеэттен аджайип нусхалар» эльде этти.
Оларнынъ арасында Италия гемиси тасвирленген Судакъ нагъышы (ХVІІ-ХVІІІ асырлар), Коктебель нагъышы аят тереги тасвирленген (ХVІІІ асыр).
Тедкъикъатчы караим нагъышларынынъ огренювине де буюк эмиет берди.
«Ильмий-тедкъикъат ишлеринен сынъырланмакъ мумкюн дегиль.
Ишбу орьнекли материалны истисалда ишлетмели.
О, Шаркъ ресимлери гъает зайыф олгъан чини-майолик истисалына ве бизим санайыгъа акъикъий санатнынъ тазе акъымыны кирсетир» — дей Чепурина.
Чокъ йыллыкъ тедкъикъий ишлернинъ нетиджесинде Чепурина, келип чыкъувыны ве тарихий инкишафыны косьтеререк, къырымтатар орьнекли тикишининъ, бутюн чешитлерини, тикишлернинъ чешитлерини тафсилятлы огренип, эписини язып алды.
Къырымтатар санатынынъ ильк тедкъикъатчылары буюк севги иле топлагъан музей коллекцияларынынъ такъдирлери фаджиалыдыр.
1944 сенесининъ сюргюнлигинден сонъ, Къырымда къырымтатарлар яшагъанынынъ шаатлары олгъан эр анги маддий шей ёкъ этильген эди.
Такъдир экен, Багъчасарай Хансарай-музейининъ, Ялта Девлет тарихий-эдебий бирлешкен музейининъ, Къырым Джумхуриет улькешынаслыкъ музейининъ уникаль коллекциялары ёкъ этильмей, сакъланып къалдылар.
1993-1995 сенелери Киевде, Алушта, Ялтада; 1996 сенеси Акъмесджитте ве 2000 сенеси Москвада ишбу сакъланып къалгъан нагъыш, басма ве костюмлер коллекциялары биринджи кере нумайыш этильдилер.
Оларнынъ сырасына 5-6 йыл ичинде Къырымтатар санат музейининъ хадимлери топлагъан коллекцияны да къошмакъ мумкюн.
Къырымтатар манзаралы-амелий санат эшьяларынынъ зенгин коллекцияларына малик четэль музейлери сырасында — Русие этнография музейи (Санкт-Петербург), Шаркъ халкъларынынъ рус музейи (Москва), Русие тарихынынъ Девлет музейи (Москва), Кремль тарихий-мимарджылыкъ заповеднигининъ Силя музейи (Москва), Берлин этнография музейи (Берлин), (ГОХРАН) Къыйметли маденлер музейи (Ташкент), Топкъапу-сарай музейи (Истанбул), Этнография музейи (Анкъара), Халкъ санаты музейи (Констанция, Романия), шу джумледен Вена (Австрия), Тула (Русие), Самаркъанд ве Бухара (Озьбекистан) шеэр музейлери барлар.
Асырнынъ башында аньаневий эснафлар джиддий инкъиразда булундылар, oнынъ себеби — 1921-22 сенелери Къырымда мевджут ичтимаий-сиясий вазиет, юзь берген буюк ачлыкътыр.
Эснафчыларнынъ сайысы бирден эксильди.
Бу шараитлерде халкъ ходжалыгъыны тиклев умумий сиясетининъ черчивесинде аньаневий эснафларнынъ тикленюви актуаль меселе эди.
Эали ве усталарнынъ арасында ярыкъландырув, анълатув ишлери башлана.
Къырымда миллий эснаф санайысынынъ меркези Багъчасарай эди.
1920-нджи йылларда мында Шаркъ халкъларынынъ эснафсанайы техникумы ачылды, мында къырымтатарлардан гъайры, къазантатарлар, астрахан татарлары, азербайджанлар, озьбеклер, кавказлылар (шу джумледен Дагъыстаннынъ мешур Кубачи коюнден) ве башкъалары (джеми 22 миллет векиллери) тасиль алдылар.
Техникумда дёрт окъув устаханеси бар эди, бу — беш йыллыкъ окъув муддети иле килим токъумаджылыкъ, нагъыш, химия-бояджылыкъ, тахта ишлери боюнджа (столяр) устаханелер.
Техникумда аман-аман 140 талебе окъуй ве 20-ге якъын оджа ве инструктор дерс бере эди.
Мектепнинъ макъсады — «Шаркънынъ эснаф ве бедиий санайысы боюнджа эвельки эснафчыларнынъ ерине ихтисаслы ишчилер азырламакъ, (Къылавуздан, 1929 с. Акъмесджит, Къырым девлет нешрияты с. 92), эснаф истисалыны рационаллештирмек ве механизмлештирмектир.
1929-30-нджы окъув йылларынынъ башында тех никум, Багъчасарайда етерлик ода олмагъаны мана этилип, Кефеге авуштырылды, бу исе ахыр-сонъу онынъ къапалувына алып кельди.
30-нджы йылларда Къырымда (Кезлев, Багъчасарай, Къарасувбазар ве иляхре) чешит бедиий артеллер мейдангъа кетириле, oлар, эксериет аньаневий махсулат ишлеп чыкъарувнен мешгьуль олалар (нагъыш ве тикиш).
Бу артеллернинъ эписи экспорткъа чалышкъанлар.
1930 сенеси Багъчасарайда къырымтатар миллий нагъышынынъ «Ильк адым» адлы биринджи кооператив артели ачыла.
Мында инструктор оларакъ халкъ устасы Исьми Мансурская чалыша.
Амма къыскъа вакъыттан сонъ, (1932 с.) окъуткъан хадимлернинъ сайысы етерлик олмагъаны себебинден, токъумаджылыкъ устаханелери къапатылып, тек нагъыш устаханелери къала.
1930 сенеси Кезлевде П. Чепуринанынъ ёлбашчылыгъында «Эски орьнек» адлы мешур бедиий артель тешкиль олунды.
1935 сенеси майыс 25-те Москвада Шаркъ медениетлери девлет музейинде Чепурина топлагъан материаллар ве артельде азырлангъан нумюнелери боюнджа Къырым басмалары ве нагъышларынынъ сергиси ачылды.
Багъчасарайда «Илери» бедиий артели мейдангъа кетирильди, мында чёльмекчилик санаты огретиле эди.
Артельнинъ усталары шекли ве вазифеси боюнджа чешит сув савутлары азырлайлар.
Оларны къырымтатар нагъышларындан алынгъан аньаневий осюмлик орьнеклери иле яраштыралар.
Орьнекнинъ ифаделилиги онынъ къабарыкъ олгъанындан иришиле эди (мында Омер уста къуллангъан орта асыр къырымтатар рельефли мимарджылыкъ декоры ишлетильген).
Колоритте ешиль, сары, къаверенкли тюслер устюнлик эткенлер.
«Илери» артелининъ амфора ве бардакълары Санкт-Петербург, Акъмесджит, Ялта, шу джумледен Къырымтатар санаты музейининъ коллекцияларында бизим куньге къадар сакъланып кельмектелер.
XX асыр миллий манзаралы-амелий санат инкишафынынъ муреккеп баскъычларынен къайд олуна.
Эснафчылыкъ, орта асырларда олгъаны киби, XIX асырнынъ сонъунда ве XX асырнынъ башында да, озь къанун ве къаиделери боюнджа яшагъан, пекинген ве кениш системадан ибарет олгъан.
Бир сой ихтисаснынъ усталары цехлерге бирлешип, оларгъа баш уста ёлбашчылыкъ япкъан.
Цехнинъ теркибине адий усталар, къалфалар, шегиртлер кирелер.
Цехте пекинген иерархия, окъув системасы, аньаневий мерасимлер (уста унваныны берюв мерасими, цехнинъ мемуриетини сайлав ве иляхре мерасимлер) мевджут олгъан.
Цех ве онынъ азаларынынъ фаалиети устав боюнджа къатты незарет алтында булунгъан.
ХІV-ХVІІ асырда чечекленген къырымтатар манзаралы-амелий санаты XIX асырнынъ сонъунда ве XX асырнынъ башында бу чечекленювнинъ сонъуна келе.
Амма бираз вакъыт кечкен сонъ о, сёнип къалды.
Бунынъ себеплери чокъ.
Объектив себеплер — аньаневий эснафларнынъ XX асырнынъ башында къайд олунгъан умумий инкъыразыдыр, бу ал исе джемиетте юзь берген ичтимаий-икътисадий ве сиясий денъишювлернен, джемиетнинъ турмуш ве аньанелерини бозгъан Гъарбий Авропа медениетининъ келип кирювинен багълыдыр.
Санайы ве фабрика истисалынынъ уджузджа ве чешит махсулаты эснаф эшьяларыны базардан сыкъып чыкъалар.
Юксек къыйметли олгъан аньаневий орьнек де озь корюмини денъииштире, онъа башкъа ерлерден кельген памукъ басмаларынынъ, ресимли табакъларнынъ орьнеклери тесир этелер.
Орьнеклерге этраф муиттен сюжетли левхалар кирсетилип башлана.
Сонъра, табиий ки, эшьянынъ шекиль ве декоратив сюсленюви арасындаки уйгъунлыкъны бозгъан Совет деври омрюнинъ левхалары ишлетиле.
Бойлеликнен, асырнынъ башында сувукъ силя истисалы, таш ве агъач устюнде оюв киби эснафлар деерлик бутюнлей гъайып олалар.
Къырымтатар миллий эснафларынынъ меркези олгъан Багъчасарайда, башкъа шеэрлерде де «эвеллери шеэрде гъает инкишаф эткен эснаф истисаллары пек тез сёнип башлайлар, бакъыр савутлары джулялав, атлар ичюн торба, къуюмджылыкъ эшьялары чыкъарув токътатылды, суфьян аякъкъаплар истисалы умумен токътатылды».
Кираметчилик умумен гъайып ола, бу санат бояланмагъан, орьнекленмеген адий бардакълар чыкъарув истасалына чевириле.
«Даа кеченлерде, — деп яза П. В. Никольский, — империалистик дженткен эвель, Багъчасарайнынъ эснафчылыкъ ве тиджарет омюри къайнар чокъракъ киби эди, о, мында кельген адамны парлакъ ренклери ве озьгюнлиги иле айретте къалдыра эди.
Тар сокъачыкъ гуя давушларнен толдурылгъан: догъру сокъакъкъа ачылгъан пенджерелеринден, устаханелерден эшитильген тасырды ве гудюрдилер, сатыджыларнынъ чагъырувлары, ерлерини авуштыргъан буюк ашханелерде татлылыкълар ве миллий емеклер ташыйджыларнынъ янъгъыравукъ садалары — буларнынъ эпси бутюн бир гурюльтиге чевириле эди...».
Бунъа бакъмадан, XX асырнынъ башында териджилик истисалы ве тери, кийизден эшьялар ясалувы, къакъмалы бакъыр савуты ве къуюмджылыкъ эшьяларынынъ истисалы, токъумаджылыкъ, шу джумледен, «цивилизация дегерликлери» даа келип етишмеген узакъ районларда сакъланып къалгъан эвельки макъат ве нагъыш истисалы гъайып олмагъан эди.
Аньанелер тереги, иджадий фаалиетлерини ич бир аллар йыкъып оламагъан, пармакънен сайыладжакъ бир къач профессиональ усталарнынъ саесинде къурумады.
Оларнынъ сырасына Амет Къалафатов (1860-1942 сс.) кире, o — силя санаткяры, къуюмджы, къырымтатар орьнекчи-рессамы, Къырымнынъ амелий санатында уникаль шахыс оларакъ беллидир.
Уста дивар, басма ресимлери ичюн, нагъыш, къакъма, нешрият махсулаты (китап ве меджмуа къаплары ичюн) ичюн бедиий севиели озьгюн орьнеклер яратты.
Къалафатов даа яш экенде орьнеклер чызар, олар къырымтатар нагъышчы къадын-къызлар арасында даркъалыр эди.
О, эмек фаалиетини чиленгир олып башлады.
Какъмаджы, силяджы зенаатыны менимсеген сонъ, Къалафатов ав тюфеклери, пыштавлар, пычакълар ясагъан.
Къакъламаларнен сюсленген, алтын къакъламаларнен ишленген бу эшьялар бедиий текмилликлери иле айретте къалдырып, буюк ихтияджгъа малик эдилер.
Энъ тааджипли ери шу ки, уста энди 70 яшыны толдурып бу ишлерден четлешкен заманда, онынъ орьнекчи-рессам истидаты гьайрыдан джанланды.
Къолуна тюшкен бир табакъ кягьытнынъ устюне эвеллери штихель иле маденнинъ устюнде сызгъан сонъра падиша ракъысынен темизлеп, шаблонларнен къакъып чыкъкъан орьнеклерини къалем иле сызмагъа тырышты.
Бойлеликнен, къарт уста кене де орьнек санатына мураджаат этти.
Къалафатов эки йыл ичинде къалем, тушь, ренксиз ве ренкли къалемлернен сызылгъан, учь юзден зияде орьнекли композиция яратты.
Авропа санатындан алынгъан базы бир янъы усулларны кирсетти, меселя, ракурстан (къыскъа корюниш) файдаланув, чечекнинъ дёрттен учь къысмыны тасвирлев (адети-узьре мусульман санатында чечекнинъ юкъарыдан корюниши я да конделен кесильген шекильде тасвирлене).
Къалафатовнынъ орьнеклери, Анадолу ве Иран санатынынъ элементлерини ишлетерек, эски къырымтатар орьнеклери эсасында яратылгъанлар.
Амет Къалафатов Парижде (1925 с.) Бутюнджиан манзаралы-амелий халкъ санаты сергисинде, Москвада (1939 с.) Бутюниттифакъ сергисинде ве, шу джумледен, Къырым бедиий сергилеринде (1937-1938) иштирак этти.
1930-нджы йыллар онынъ иджадында гъает семерели олдылар.
Къалафатов яраткъан орьнеклерден Къырымда авескяр рессамлар, артеллернинъ усталары, токъумаджылар, эвде чалышкъан нагъышчы къадынлар кениш файдаландылар.
1940 сенеси, 80 яшындаки Къалафатов Къырым АССР Рессамлары бирлигине къабул этильди, онъа «Къырым халкъ орьнекчиси» унваны берильди.
Устанынъ яраткъан орьнек композициялары ал-азырда Русие этнография музейинде (сабыкъ СССР халкъларынынъ этнография музейи), Къырым Джумхуриет улькешынаслыкъ музейинде, Ялтада бирлешкен тарих-эдебият музейинде, Акъмесджитте Джумхуриет къырымтатар санаты музейинде, джианнынъ — Париж, Лондон, Пекин, Москва, Петербург — ири музейлеринде сакъланмакъталар.
Къырымтатар орьнеклерини пек яхшы бильген нагъышчы-уста Адавие Эфендиева (1879-1944) эди.
О, Кезлевде догъды.
Орьнек яратув усталыгъынынъ сырларыны озь къартанасы, истидатлы ве чебер устадан огренди.
Адавиенинъ бабасы яшагъан эвнинъ бутюн донатмасы онынъ чебер къолларынен яратылгъан эди.
Адавие 4 яшында экенде къартанасындан онынъ зенаатынынъ бутюн сырларыны огренип башлады, яваш-яваш токъумаджылыкъ ве нагъыш сырларыны да менимседи.
Къыз 12 яшында экенде кергеф башына отурды.
Къызы 16 яшыны толдургъанда бабасы онъа токъумаджылыкъ тезьясыны алып берди ве онъа бу зенаатны огретеджек устаны давет этти.
Бабасы халкъ санатына юксек къыймет кесерек, къызыны окъутмакъ ичюн акъча къызгъанмады.
Адавие, нагъыш ве токъумаджылыкъ техникасыны мукеммель менимсеген сонъ, аджайип санат эсерлери яратып башлады.
1928 сенеси Кезлев музейининъ улькешынаслыкъ тёгереги оны миллий нагъыш оджасы оларакъ ишке давет этти.
1930 сенеси артельге ишке кирди, сонъра «Эски орьнек» артелинде нагъыш огретиджиси вазифесинде чалышты.
Эфендиева истисал ичюн Къырымнынъ чёль тарафына аит къырымтатар орьнек санатыны акс эттирген 200-ден зияде орьнек ресимлерини азырлады.
Эфендиеванынъ ресимлери ильк оларакъ 1935 сенеси Москвада отькерильген сергиде нумайыш этильдилер, сонъра I Бутюнрусие тасвирий санат авескярларынынъ сергисинде де такъдим этильди.
1930-1937 сенелери Эфендиева Къырымнынъ бутюн артеллери файдалангъан юзлернен орьнек композицияларыны яратты.
Эфендиеванынъ ресимлери боюнджа экспорт махсулаты ишеп чыкъылды.
Эфендиеванынъ орьнеклери ишлетильген тикиджилик эшьялары ве нагъышлар Авропа ве Америкада нумайыш этильдилер.
Эфендиеванынъ иджадына хас чизгилер, бу — ресимнинъ ачыкълыгъы, композициянынъ озюне хаслыгъы — буны «Диль-Пуш» (1930) ельпазе ичюн нагъыш эскизининъ мисалинде козетмек мумкюн.
Ресим графиканынъ ачыкълыгъы, назик шекиллернинъ веджизлиги ве симметриясы иле айырылып тура.
Эскиз бардакътаки чечек классик композициясына услюплештирильген.
Бардакъ гугюмни анъдыра, чекек исе — индже саплы ири, дюльбер гъоньдже.
Гъоньдженинъ этрафында, сув устюндеки тёгереклер киби, декоратив элементлер — алкъалар, гъоньдже ве кертикли япракъларны эки тарафындан сарып алгъан ярымай шекиллери ерлешкенлер.
% Ресим сейирджини шекильнинъ темизлиги ве саделигинен мефтюн эте.
«Меним орьнеклерим — меним фикирлеримдир» — деп айта тургъан А. Эфендиева озюнинъ композициялары акъкъында.
Эфендиева 1944 сенеси узакъ сюргюнлик ёлуна даяналмай, Самаркъанд дживарында вефат этти.
Белли къырымтатар драматургы ве джемаат эрбабы Сеид-Абдулла Озенбашлы (1867-1924), замандашларынынъ айткъанына коре, чебер, эски нагъыш усталарындан бири олгъан.
Бундан да гъайры, С. Озенбашлы аджайип чалгъыджы ве шаир эди.
Теэссюф ки, устанынъ орьнекли тикиш истидаты акъкъында бизге башкъа бир шей белли дегиль.
О, 1924 сенеси вефат этти.
Мезкюр иште ады анъылгъан, къырымтатар китап наширджилигининъ «атасы» Ильяс-мырза Борагъанский де аджайип орьнекчи эди.
Токъумаджылыкъ ве къырымтатар аньаневий нагъышы боюнджа белли мутехассыс Зулейха Бекирова аньаневий къырымтатар эснафларыны тиклев ишинде буюк роль ойнады.
3. Бекирова 1913 сенеси Таврия губерниясынынъ Перекоп уездиндеки Моллалар коюнде догъды.
Татар мектебини битирген сонъ, сойлары Адавие Эфендиеванынъ янына Кезлевге кельди ве «Эски орьнек» артелине ишке кирди.
Мында 1930 сенесинден 1932 сенесине къадар А. Эфендиевадан гъайры, чебер уста К. Я. Рыбальская да онъа устазлыкъ яптылар.
О, 1932-36 сенелери ёлланма боюнджа Москвада бедиий-санайы институтында тасиль алды.
% 1936 сенеси техникумны битирген сонъ 1940 сенесине къадар Москва бедий санайи институтында чалышты.
3. Бекирова Къазахистан, Туркменистан, Шималий Осетия ве сабыкъ СССР джумхуриетлерининъ килим токъумаджылыкъ истисалы ичюн миллий орьнеклернинъ эскизлерини ишлеп чыкъты.
Оларнынъ арасында — Нью-Йоркта (1939 с.) отькерильген Бутюнджиан сергисине токъулгъан «Девелер» тюклю килим; «Осетия» (1951 с.) тюклю килим беллидир.
Иттифакъ джумхуриетлерининъ устахане ве фабрикалары ичюн эскизлер япар экен, Бекирова оларнынъ миллий орьнеклерини тафсилятлы огренир эди.
Бу макъсат иле о, Орта Асия ве Къазахистанда экспедициянен булунды.
1940-1948 сенелери Бекирова Москвада амелий ве манзаралы санат институтында тасиль алды.
Мында о, В.С. Кондратьев ве Б.Ю. Ланге киби оджаларнынъ къолунда окъуды.
Институтны битирген сонъ, 1948-1968 сенелери Бекирова Москвада бедиий-санайы техникумында ихтисаслы фенлер боюнджа оджа оларакъ чалышты, ильмий ишнен (Туркменистанда килим токъумаджылыкънынъ тедкъикъаты) ве рессамлыкъ ишлеринен мешгъуль олды.
1937 сенесинден итибарен 3. Бекирова бутюниттифакъ ве халкъара сергилерде иштирак этти, шу джумледен: Нью-Йоркта (1939 с.), Киевде (1939 с.).
Онынъ ишлери Къырым, Москва, Санкт-Петербург, Саранск, Ашхабаднынъ музей коллекцияларында сакъланмакъталар.
Акълы раатлыкъкъа чыкъкъан сонъ, Бекирова озь омрюни гобелен санатына багъышлады.
Уста «Баарь келе», «Эмек», «Айдынланув», «Кузь», «Генчлик», «Салют», «Ай иле натюрморт» адлы гобелен композицияларыны яратты.
1990 сенеси 3. Бекирова Къырымтатар медениетини гъайрыдан тиклев боюнджа Координацион меркезининъ давети иле Москвадан Акъмесджитке кельди, мында о, курсларгъа ёлбашчылыкъ япып, къызларгъа къырымтатар килим токъумаджылыкъ ве нагъыш санатыны огретти.
Сонъки йылларда Бекирова гъайрыдан джанланаяткъан къырымтатар тюклю килим токъумаджылыкънынъ орьнек мевзулары ве композицияларыны ишлеп чыкъув меселеси узеринде чалышты.
1998 сенеси Акъмесджитте Къырымтатар санат музейи Къырым этнография музейинен бирликте З. Бекированынъ 85 йыллыгъына багъышлангъан шахсий сергисини тешкиль этти.
Зулейха Бекирова 1999 сенеси Москвада вефат этти.
Эсма Мансурская акъкъында тафсилятлы малюматлар ёкъ.
Бизим малюматларгъа коре, о, сойадына коре белли къырымтатар дворян къабилесинден ола.
Багъчасарайда «Ильк адым» адлы 1-нджи кооператив артелинде инструктор олып чалышкъан, орьнек ве тикиш техникасыны яхшы бильген.
1930 сенеси Къырымда санайы кооперативлери тарафындан янъы ачылаяткъан нагъыш-токъумаджылыкъ артеллери ичюн Мансурскаянынъ ярдымы иле инструктор-техниклер азырлагъан биринджи курслар тешкилятландырылды.
Курслар учь ай девам этип, ихтисаслы мутехассыслар азырлангъан.
Къырымда миллий манзаралы-амелий санатны сарып алгъан инкъыраз (XX асырнынъ башында) нетиджеде эснаф истисалынынъ зайыфлашувына алып кельди.
Ихтимал, бу инкъираз кечип де кетер эди, амма сонъра халкънынъ озюнинъ такъдири фаджиагъа чевирильди.
1944 сенеси къырымтатарларнынъ бирини къалдырмайып Къырымдан сюргюн эткенлери, халкъ иджадияты аньанелерини ве онынъ ютукъларынынъ деерлик гъайып олунмасына себеп олды.
Сабыкъ СССРнинъ чешит регионларына сепильген къырымтатарлар, укюметнинъ оларгъа нисбетен эр джеэттен тазыйыгъына бакъмадан, амелий санат эшьяларыны хатырлаткъан, дегерликлерге чевирильдилер.
Къырымда догъгъан къырымтатар халкъынынъ уйкен несили халкънынъ асырлыкъ аньанелеринде осьти ве тербие алдылар, олар озь эдждатларынынъ турмуш медениети, омюр тарзы ве аньанелери акъкъында хатыраны озьлеринен ташыдылар, уйкен несиль къырымтатар халкъы санатынынъ базы чешитлерини, меселя, килим токъумаджылыкъ (Озьбекистанда Палванташ къасабасы), нагъыш аньанелерини сакълап къалувда буюк роль ойнады.
Къырымда догъгъан несиль сюргюнликте халкънынъ турмуш ве медениет аньанелерини сакълап къалмагъа тырышты.
Къырымгъа, озьлерине къайтмакъ къысмет олмагъан эски усталарнынъ, олардан аньаневий эснафларны огренген балалары, шегиртлери къайтып кельмектелер.
Шу джумледен, къуюмджылыкъ санатыны Айдер Асанов, баба-бала Иззет ве Энвер Аблаевлер тиклемектелер; Асан Галимов къакъламанен огъраша; кирамет ве уфакъ пластика иле Февзи Сеит-Халилов, Абдюль Сеит-Аметов, Рустем Якъубов, Рустем Скибин, Шамиль Ильясов, Мамут Чурлу ве башкъалары мешгъуллер, ташпычув санатыны — Айдер Алиев, Ильми Аметов; тюклю килим токъумаджылыкъ ишлерини — Зейнеп Мусаева, Гульнара Асанова, Рейан ве Эдие Бекировалар, килим токъумаджылыкъны — Арзы Патель, Мамут Чурлу, Сабрие Эюпова ве башкъалары тиклемектелер; алтын сувлy ве орьнекли тикишнен Эльмира Муратова, Эльвира Османова, Эльмира Чалбашева, Тамара Ключкина ве Айше Османова мешгъуллер.
Къырымтатар миллий манзаралы-амелий санатынынъ башкъа чешитлери маддий себеплерге коре эм де Къырымда мутехассыслар олмагъанындан, бугуньде-бугунь даа тикленмейлер.
Тюркие, Алмания, Романия, Голландия ве АКъШта яшагъан къырымтатар диаспорасы, эм де Тyркие ве Украинанынъ девлет ве джемаат тешкилятлары манзаралы-амелий санатынынъ эсас чешитлерини гъайрыдан тиклев ишинде буюк ярдымда булунмакъталар.
Бугуньде-бугунь Акъмесджит, Къарасувбазар, Багъчасарай, Кезлев шеэрлери, Коккозь, Таракъташ, Багъай койлери — Къырымда миллий манзаралы-амелий санат меркезлеридир.
Ярымасырлыкъ сюргюнликтен къайтаяткъан къырымтатар халкъы бугуньде-бугунь тувгъан топракъларында озь тиллерини, медениетлерини тиклев джерьянында мисильсиз къыйынлыкъларны енъмектелер.
Озьгюн санатыны сакълагъан халкъ оны келеджек несиллерге мирас этип къалдырмагъа тырыша.
Къырымтатар халкъынынъ маддий медениетине аит ядикярлыкъларны топлав ве сакълавына, манзаралы-амелий санат эшьяларыны топлав ишине буюк эмиет берильмекте.
Бу макъсатнен Къырым Джумхуриет къырымтатар санаты музейи мейдангъа кетирильди.
Музейни тешкиль этюв тарихы 1992 сенесинден башланды.
Къырымтатар миллий санатынынъ дегерликлери кениш колемли ве аджеле суретте топланмалы, оларны сакълав меселелеринен огърашылмаса, тез арада топламагъа да, сакъламагъа да шей къалмайджакъ.
Вакъыт эльден къачырыладжакъ.
Бундан итибарен чешит вакъытларда ярымададан алып кетильген миллий маддий медениет ве санат эсерлерини ве эшьяларыны кене де Къырымгъа къайтарув ишине айрыджа дикъкъат айырылмакъта.
Орта Асия мемлекетлеринде, Романия, Булгъаристан ве Туркиеде къырымтатарлар топлу яшагъан ерлерде къырымтатар диаспорасынынъ векиллеринен бирликте экспедиция ищлери алып барылды ве илериде де бойле ишлер алып бармакъ козьде тутула.
Къырымдан тышта яшагъан къырымтатарлар, Къырымда музей тешкиль олгъаныны бильген сонъ, оларнынъ эдждатлары Къырымдан алып кеткен ве шимди къоранталарында ядикярлыкъкъа чевирильген шейлерни озь тешеббюслери иле мураджаат этип, музейге бермек истегини бильдирелер.
Меселя, 1998 сенеси Романияда яшагьан къырымтатарларнынъ делегациясы Къырымда зияретнен булунгьанда, къырымтатар манзаралы-амелий санат эшьяларынынъ коллекциясыны музейге такъдим эттилер.
1999 сенеси декабрь айында музей Констанциядан 1850-1950 сенелери ичинде Къырымда ве Добруджада яшагьан къырымтатар усталары тарафындан ишленген 56 нагъыш алды, бу коллекцияны Кемал Мусрет топлагъан.
1999 сенеси Къырым илиминде ильк оларакъ, Добруджа (Констанца, Румыния) къырымтатарлар топлу яшагьан ерлерге экспедиция отькерильди, оны Джумхуриет къырымтатар санаты музейинен бирликте Романиянынъ Демократик Тюрк-татар бирлиги тешкилятландырды.
Чокъ сайылы къырымтатар диаспорасы яшагьан Констанца (Романия) шеэринде Халкъ санаты музейининъ фондларында къырымтатар амелий санат эшьяларынынъ (купелер, герданлыкълар, къушакълар, баш зийнетлери, урбалар, алтын тикиш, нагъышлар) уникаль коллекциясы сакълангъан.
Музейнинъ фондларында XVIII асырнынъ сонъларына ве XX асырнынъ башларына аит къырымтатар манзаралы-амелий санатнынъ 2500-ден зияде нусхасы сакъланмакъта.
Музейнинъ янында реставрация ишлеринен огърашкъан устахане чалышмакъта.
Музейнинъ хазинеханеси энъ земаневий донатмаларнен теминленген.
Базы эснафларнынъ аньанелери (энъ эвеля килим токъумаджылыкъ ве нагъыш) романиялы къырымтатарларнынъ арасында аля даа кутюльмектелер.
Теэссюф ки, совет девиринде къырымтатар санаты эсерлерининъ эксери къысымы гъайып этильди ве джоюлды, бундан итибарен, Джумхуриет къырымтатар санаты музейининъ фондларында тек бинъге якъын уникаль нусха мевджут.
Оларнынъ да чокъусы Къырымдан тышта топланылды.
### 3.2. БЕДИИЙ МАДЕН ВЕ КЪУЮМДЖЫЛЫКЪ САНАТЫ
Маден, акълы оларакъ, манзаралы-амелий санатынынъ классик материалы сайыла.
Савут-саба, мерасим ве турмуш чанакъ-чёльмек, силя эшьялары, къуюмджылыкъ эшьяларыны ясавда онынъ ери айрыджа олгъан.
Эснаф инкишаф этип башлагъандан берли къырымтатарларда да маденни бедиий ишлевнинъ озь аньанелери ве къазанчлары олгъан.
Къырымтатар усталары ясагъан эшьялар шекиллернинъ чешитлери ве озьгюнлиги, ишнинъ юксек кейфиетиле айрылып тургъанлар эм де олар эксериет экспорт махсуллар оларакъ шаркъ ве гъарп мемлекетлерге тюшкенлер.
Шеэрлернинъ чокълашувы, маденден ишленген эшьяларнынъ инкишафына сильтем берди.
Къырымдаки маден кульчелери, эм де башкъа ерлерден алып келинген буюк микъдардаки бакъыр кульче ве башкъа ренкли маденлер бунъа ярдым эттилер.
«Бу санат не къадар даркъагъаны акъкъында, шекилленген бойле деталлерге бакъып айтмакъ мумкюн, бу — къапы ашыкъ-петиллери, орьнекли къалайлангъан ве япыштырылгъан бакъыр зийнетлер, кесильген индже орьнекли сары бакъыр килитлер, демир пармакълыкълар — оларны шимди де Къарасувбазар, Кезлев я да Багъчасарайнынъ эски эвлеринде расткетирмек мумкюн.
Шу джумледен, чоюн, бакъыр къандиллер, чыракъ ве фенерлерни, меселя, «Михари-Сулейман» буюк паникадилосы, Багъчасарайнынъ Хансарай джамисиндеки Соломон чырагъы я да Кезлевнинъ Шукурла-Эфенди джамисиндеки фенерни къайд этмемек мумкюн дегиль».
XVII асырнынъ орталарында Къырымда булунгъан тюрк сеяатчысы Э.Челеби Чоюнчи (Шимди Урожайное кою, Акъмесджит районы) коюни бойле тасвирлей: «Балха, Бухара, Самаркъанд, Луристан, Мултанда мешур тёкме демир къазанлар ясайлар; оларгъа керек кульче Къырым мемлекетинде, Чадыр-Дагъда къазыла».
Къырымда бу эснаф инкишаф эткен меркезлер Къарасувбазар, Багъчасарай эди.
Рус сеяатчысы Кондараки, XIX асырда бу шеэрлерни зиярет эткенде шуны къайд этти ки, эснафчылар арасында энъ зенгинлери къылыч, тюфек, пычакъ ве бакъыр савут ясагъан сойлары экен.
Эснаф цехлери тар ихтисаслыкъкъа къатты риает этер эдилер.
Бойледже, тюфекчилер, чиленгирлер, бакъырджылар ве къалайджылар киби зенаатларны айыра тургъанлар.
Ишлетильген материалларнынъ табиий хусусиетлерини билюв къырымтатар усталарына оны гъайрыдан ишлевде энъ келишкен усуллардан файдаланмагъа имкян бере, эм де онынъ озюнде гизленген икътидар ве эстетик имкянларыны да кенишче ачмагъа имкян бере эди.
Маден эшьянынъ шекиль ве этраф чевресининъ ифаделиги ишлетильген декоратив васталары иле, устю чешит-тюрлю ишлетильгени иле арттырыла эди.
Къырымтатар эшьялары озь вазифелери ве шекиллери боюнджа чешит-тюрлюдир: ленгерлер, текне, табакъ, тепси, чанакъ, фильджан, къаде, мешребе, тава, сылапчы, леген, мангъал, саань, сини ве иляхре.
Кениш даркъалгъан эшьялардан бири, буюк сув савуты — гугюмлердир.
Гугюмлер Къырымнынъ дагъ районларынынъ сакинлери чокъ файдалангъан савутыдыр.
Гугюмлернинъ тюбю кенъ ве къавий ола, оны омузларгъа ерлештирмек ичюн сапы пек онъайтлы эди.
Гугюмнинъ шекили кесильген конусны анъдыра, мытлакъа юксек къапагъы ола эди.
Шахсий ве музей коллекцияларында пек чокъ гугюм топлангъан.
Гугюмлер эксериет къуш, балыкъ (поствизантия тесири) сельби ве чечеклер тасвирленген композициялар къакъмалы орьнеклернен сюслендирильгенлер.
Джумхуриет къырымтатар санат музейининъ фондларында абдест алмакъ ичюн аджайип савутлар сакъланмакъта, къуманлар (къапакълы, узун сюмекли ве букюльген саплы) бакъыр я да къалайдан ясалгъан.
Сары алтын тюстеки къалайлы эшьялар, темиз бакъырнынъ хусусиетлерини сакълаяракъ, пек къавий ола тургъанлар.
Бу сой маденден чокъусы къаве дегирменлери, джезвелер, йыбрыкълар азырлай эдилер.
Йыбрыкъ армут шеклиндеки турк стаканыны анъдыра.
Бойле шекильдеки савутнынъ ичиндеки шингенлик чокъ вакъыткъадже сувумай ве озь дадыны сакълап къала.
Синилернинъ шекли ве декоры да чешит-тюрлю: овал, дёрткоше, къыйыштырылгъан кошели, дос-догъру четли я да тёгерекленген.
«Мерьем-ана къазаны» савутынынъ келип чыкъувы Къырымнынъ ялыбою ве дагълы къырымтатарларнынъ христиан кечмишинен ве Иса пейгьамбернинъ анасы — Мерьемнинъ адынен багълыдыр.
Бу савут локъсаларгъа аш-сув ташымакъ ичюн къулланылгъан.
Бу савут алчакъ цилиндр шекилинде олып, четлери къайтарылгъан, озю де осюмлик ве геометрик шекильдеки къакъмаларнен, ве къоруйыджы темсиллернен сюслендирильген.
Къырымтатар тарихы ве медениетининъ белли тедкъикъатчысы Рефат Къуртиев савутларнынъ биринде аналыкъны къоруйыджы, къадимий тюрк алласы Умайнынъ адыны ачыкълай бильди.
Къырымтатарларнынъ зияде севген материалы къызыл бакъыр эди.
Ондан ашхане савут-сабалары, софра донатув эшьялары, ярыкълатув кедиклери, амам савутлары ве саире эшьялар азырлай эдилер.
Бакъыр сыджакъны яхшы кечиргени ичюн, ондан чешит тюрлю къазанлар япып, ичлерини, базыда тышларыны да къалалай эдилер.
Савутны ерге къакъылгъан узун къазыкълар устюнде къалайлагъанлар.
Къырымтатарлар турмуш ве мерасим адетлерини кутювде къуллангъан бакъыр я да къалайлы савутлар пек онъайтлы, темиз эм де эалининъ ашагъы ве орта табакъалары ичюн фияты джеэттен пек келишкен эди.
% Татар аристократиясы ве асылзаделер кумюш эшьялардан файдалана тургъанлар.
% Къырымтатарларнынъ меденден ясалгъан савутлары озьлерининъ функционаллиги ве дюльбер тышкъы корюнишинен айырылып тура эдилер.
Орьнекли къакъма, басма ресим ве оймалы орьнек аньаневий усулларнен япыла эди.
Зенгин орьнекли савутлар интерьерни яраштырмакъ ичюн хызмет этерек, онынъ саибининъ эйиаллыгъыны бильдирир эди.
Маден табакъ устюнде япылгъан чеканка — къакъма ресим джулялавнынъ энъ муреккеп усулы сайыла, чюнки бу усулнен чалышкъан вакъытта ресим, онынъ рельефи ве фактурасыны биваста иш джерьянында яратмалы.
Орьнек кучюк чёкюч ве махсус къалем вастасы иле япыла.
Чокъусы къакъма ресим оймалы ресимнен сюслендириле.
Оймалы ресимлернинъ эсасыны учькошеликлер, ромблар, тёгереклер тешкиль этип, синилернинъ четлерини, кучюк бардачыкъларнынъ кенарларыны яраштыра, оларгъа айрыджа гузеллик багъышлай эдилер.
Чильтерли ойма ярыкъта пек ярышыкълы, корюмли ола, шунынъ ичюн де оны ярыкълатув кедиклеринде — къандиль, шамданларны сюслендирювде ишлете эдилер.
Тyрк сеяатчысы Эвлия Челеби, къырымтатар дюрбесининъ ичиндеки донатмаларны къайд этерек, эеджан иле тарифлей: «Эр бир... къуббе санки дюнья девирильген ер.
Бу — юз тюрлю къандиль, люле (чубукъ), алтын ве кумюш шамданларнен яраштырылгъан къуббелер».
Маденни бедиий ишлевде кениш даркъагъан усулларындан бири гравировка.
Ойма ресимдир, ачыкъ ве индже чызыкълы ресим якъын месафеден яхшы корюнгени себебинден, басма ресимлернен савут-саба ве къуюмджылыкъ эшьялары яраштырыла тургъан.
Ашхане савутлары арасында хусусан синилер айрыджа орьнекленгенлер.
Килим ве миндерлернинъ устюнде отурмагъа алышкъан къырымтатарлар ачылгъан дёртаякълыкъкъа синилер ерлештирип, оларны масса ерине къулланыр эдилер.
Сават (къарартма) техникасы кумюш эшьяларнынъ тегиз ве ресимли устьлерине айрыджа аэнк бере эди.
Къарартылгъан эшья тыныкъ парылдаяракъ, онъа айрыджа гузеллик, тамлыкъ багъышлай.
Джумхуриет къырымтатар санаты музейининъ фондларында бу техника иле сюслендирильген бир къач экспонат мевджут.
Оларнынъ арасында — зем-зем суву ичюн савутлар топламы бар.
Топлам сини ве эки фильджандан ибареттир.
Эшьяларнынъ кучюклиги ве оларнынъ шекиллери, устьлери басма ресим, къарартувларнен сюсленгени, савутларнынъ тантаналы, мерасимли вазифелерини къайд этелер.
Кертме техникасы ХVII-ХVIII асырларда эшьяларны манзаралы джулялавда кениш къулланылгъан усул эди, айры бир нусхаларда исе XX асырнынъ башына къадар ишлетильген.
Кертме санаты о дереджеде кенишлеген эди ки, алтын ве кумюш тельчиклер иле эвде къулланылгъан эр шей (меселя, аякъкъап киймек ичюн къашыкъкъа баргъандже) яраштырылгъан.
Багъчасарай тарихий-медений музей-къоругъынынъ фондларында саплы буюк шамданлар сакъланмакъта.
Олар кертме техникасы иле айнурлы осюмлик орьнеклеринен яраштырылгъан олып, озьлерининъ къоджаманлыгъыны ёкъ этип, аджайип енгиллик асыл этелер.
Кертме техникасы иле гъает зенгин ве инджеликнен яраштырылгъан эшьяларнынъ арасында силя эшьялары — пычакълар, къылычлар, тюфек къундакъларыны къайд этмели, оларны буюк партиялар иле Русие, Полония, Франция, Кавказгъа алып кете эдилер.
Тюфекчилик саасынынъ чечекленюви иле ренкли маденлерни алтын ве кумюшнен къаплав санаты багълыдыр, бу исе эшьянынъ бедиий къыйметини арттыра.
Алтын кунесув вастасынен къаплана, я да маденнинъ устюне индже ялдызлы алтын табачыкълар япыштырыла тургъан.
Эснафлар бу техниканы ойле усталыкънен менимсеген эдилер ки, олар япкъан эшьяларны керчек де алтын ве кумюш шейлерден айырмакъ къыйын ола эди.
Къырымтатарларнынъ силя санаты — халкънынъ тарихы ве медениетинде энъ парлакъ ве айрыджа бир саифесидир.
Сыкъ-сыкъ олгъан дженклер, ханлыкънынъ сынъырларында токътамагъан чарпышмалар силяджылыкънынъ инкишаф этмесине ярдымджы олдылар.
Силя эснафы къырымтатарларнынъ омюр тарзынен де сыкъы багълыдыр.
Аткъа минмек, силядан файдаланмакъ киби хусусиетлер балаларгъа яшлыкътан огретиле эди.
Яхшы ат ве зенгин силя — эркек адамнынъ менлигинден делялет берип, онынъ омюр къазанчларыны бельгилей эдилер.
Сарай ресмий мерасимлер — четэлли эльчилерни къаршылав, ордуларны корюв, авгъа чыкъув — отькергенде оларнынъ силянен яраштырылувына буюк эмиет берильген.
Силя эснафчылыгъы хусусан шеэрлерде инкишаф эткен.
Эбет, бу саада Багьчасарай ве Къарасувбазар мешур эдилер, бу шеэрлер къадимий заманлардан берли ханлыкънынъ икътисадий ве эснаф меркезлери эдилер.
Къырымтатарларнынъ «беяз силя» деп адландырылгъан сувукъ силялары буюк шан-шурет къазанды.
Пычакъ, къама, ханджерлер бутюн Шаркъта шурет къазангъанларындан гъайры, бу силяны Москва да сатын ала эди; бу малнынъ тиджарет партиялары бир йылда 400 бинъ нусхагъа бара эди.
Къырымтатарларнынъ беяз силясына, энъ эвеля онынъ къавийлиги ве демирлерининъ дюльбер шеклине юксек къыймет кесильген.
Лякин силя мухлислерининъ дикъкъатыны онынъ ярашыкълыгъы да джельп эткен.
Саплары морж кемиги ве къазыкътишлеринден къакъламаларле сюслендирильген, эшьянынъ демирлери исе — алтын ве кумюш кертмелер иле яраштырылгъан.
Бойле эшьялар Авропада, эксериет Францияда сатыла эди.
Истанбулда исе оларгъа ошатып сахте эшьяларнынъ истисалы тешкиль олунгъан, бу эшьяларнынъ устюне Къарасувбазар ве Багъчасарай усталарынынъ тамгъаларыны баскъан сонъ, оларнынъ фияты кескин котериле эди.
Эшьяларнынъ демир къысмы мешур дамасск болатындан ясала эди.
Джумхуриет къырымтатар санаты музейининъ фондларында сакъланылгъан пычакъ — озюнде эм вазифе эм эстетик кейфиетлерини бирлештирген къырымтатар силясынынъ айдын мисалидир.
Пычакънынъ индже, назик шекли бар, сапы да, демири де басма ресим ве къарартмаларнен сюслендирильген.
Эшья дешетли силя оларакъ дегиль де, миллий костюмни яраштыраджакъ бир къысмы, я да миллий турмушнынъ бир ярашыгъы оларакъ къабул этиле.
Теэссюф ки, къырымтатарларнынъ земаневий турмушында, къырымтатар силяджылары ясагъан эшьяларны тапмакъ деерлик мумкюн дегиль.
Диссертациянынъ муэллифи авджы-чобанлар къуллангъан пычакъны тапмагъа наиль олды.
Оны демирджи Айяр Джемаледдин огълу (1926 сенеси Кучюк-Озен коюнде догъгъан) ясагъан.
Пычакъ чюй шеклинде олып, дамасск болатына ошагъан багъчасарай болатындан япылгъан.
Демири сапына кирсетилип, тунч «къаш» вастасынен пекитильген.
Онынъ устю йылтырагъандже тегизленип, орьнекли кертиклернен яраштырылгъан.
Сапнынъ юкъары къысмы эки къулагъы олгъан услюплештирильген баш шекилинде, бу сой пычакълар къулакълары къара олгъаны ичюн «къаракъулакъ» адыны алдылар.
% Къаракъулакъларны эсасен одаман чобанлар ташыгъанлар.
Къырымнынъ дженюбий ялыбою татарлары арасында сапы чызма шекилинде ясалгъан «чызма» адлы пычакълар да къулланылгъан.
Пычакъларнынъ саплары бойнуз, кемик, базыда бутюн бир тунч парчасындан, я да Африкадан кетирильген филь кемигинден ясала эди.
Демирлернинъ уджлары къайырылгъан къырымтатар къылычлары Къырымдан узакъларда да белли эдилер.
Къылычнынъ енгиллиги, эм де парлав, кесюв, санчув дарбелерини бирлештирген дженкявер къылычкъа агъыр ханджерге нисбетен устюнлик бериле эди.
Къырымтатар аскери къошма силясы оларакъ узун ве кенъ балталар — «ай балталар» къуллана эди.
Олар ярымай шеклинде олып, орьнек ве язылар иле къаплана эди.
Базыда бу балталар эки агъызлы ола эди.
Къырымда атеш ачыджы чешит силялар да азырлай эдилер.
Багъчасарайда онларнен тюфек устаханелери олгъан.
Тюфек ве пыштавлар дюльбер, яхшы аткъан, алып юрмеси онъайтлы олгъан.
Къыйметли агъач джынысларындан ясалгъан къундакълары зенгин къакъламаларнен сюслендириле эди.
Чакъмакълы тюфеклер дамасск болатындан кошели я да томалакъ шекильде, тегиз я да оймалы оларакъ, пек къавий ясала ве шунынъ ичюн де пек чокъ мемлекетлерде ихтияджы буюк эди.
Къыскъа къундакълы къырымтатар карабинлерине де юксек къыймет кесе эдилер.
XIX асырнынъ сонъунда ве XX асырнынъ башында Багъчасарайда ясалгъан бир карабиннинъ фияты алты яхшы атнынъ фиятынен бир келе эди.
Къырымнынъ атеш ачыджы силялары экспорт эшьяларына кире, тек мемлекеттен тышкъа чыкъармакъ ичюн йылда 2000 нусха ишлеп чыкъарыла эди.
Иши, сиясет иле, къырымтатарларнынъ ходжалыгъы ве омюр тарзынен сыкъ багълы оларакъ, амелий санатнынъ башкъа чешитлери киби, ярымадада силяджылыкъ юзь берген сиясий, икътисадий денъишмелернинъ нетиджелерини озь узеринде сынады.
Силяджыларнынъ XIX асырнынъ сонъуна ве XX асырнынъ башына аит махсулаты, эксериет декоратив вазифе ташып, къырымтатар силясынынъ намыны, онынъ аньане ве хусусиетлерини сакъламагьа арекет этильди.
Бу девирде тюфек, пычакъ, къылычлар ав ве турмуш ихтияджлары ичюн чыкъарыла, къыйметли ве фахрий эдиелер сыфатында къулланыла эдилер.
Кутьлевий олгъан силя истисалы, шахсий сымарышлар севиесине тюшти.
Эшьялар озь утилитар вазифесини джояракъ, музей ве шахсий коллекцияларда сакъланып къалдылар.
Бугуньде-бугунь къырымтатар силя санатынынъ эсерлери Багъчасарай тарихий-медений заповедниги музейининъ фондларында, Русие этнография музейининъ коллецияларында, айры нусхалар Москва Кремлининъ Силя музейинде, Шаркъий Авропа музейлеринде, Тyркие музей коллекцияларында сакъланмакъталар.
Силяджы усталар яраткъан пек чокъ эшьялар Къырымдан тышкъа алып кетильди ве гъайып олдылар.
% Сакъланып къалгъан нусхалар, къырымтатар усталары тарафындан мукеммель менимсенильген усулларнынъ кениш ишлетильгенини косьтерелер: янъы орьнекли ойма, къакъма, алтын ве кумюш кертме, садет ве кемикнен мыкълама, саватлама, йылдызлама.
Бу — басма ресим, къарартув, алтыннен къаплав чешитлери, маденден ишленген эшьяларнынъ орьнек мевзуларында къадимий динлернинъ парлакъ образлары, чешит къабилелернинъ мерасим образлары (асырлар девамында олар бири-бирини алмаштырып, къырымтатар этносы медениетининъ шекилленювине тесир эттилер), озь аксини тапкъанлар.
Усталар ляле, гуль гъоньджеси, къаранфиль, гуль черепи, чешит мейвалар, осюмлик мевзуларыны буюк меарет иле ишлете эдилер.
Оларнынъ эписининъ темсиль манасы олып, къолай анълашыла эди.
Къырымтатар халкъынынъ этногенезинде «субстрат» ролюни ойнагъан Къырымда яшагьан тюрк къабилелерининъ тотематик тасавурлары халкънынъ хатырасында къавий пекиндилер.
Ислям идеологиясы чокъ вакъыткъадже оны енъип оламады.
Къырымтатар манзаралы-амелий санат эсерлеринде къоюн башынынъ я да бурмалы бойнузларынынъ услюбий тасвири чокъ вакъыткъадже сакъланып къалды; тюрк халкъларнынъ анъламында къоюн мукъаддес айван олгъан ве онынъ тасвири къорчалайджы темсиль ташыгъан.
Бугъа да мукъаддес мана ташыгъан, о, эркек кучюнинъ темсили олгъан.
Сыгъын ве барс табиатнынъ айдын ве къара кучьлерининъ темсиллери эди.
Маден эшьяларнынъ декорында эпиграфик орьнек кениш ишлетильген, о, бутюн мусульман санатынынъ хусусий чизгисидир.
Языларнынъ мундериджеси чешит олгъан, устанынъ адындан баш арифи къайд этилювден башлап, ишленген ери (бу гъает къыйметли малюмат), ве даа чешит истеклер, сагъ-селяметлик, байлыкъ тилев, шиир ве Къурандан сурелерге баргъандже язылабиле.
Эксериет орьнекнинъ ичине чешит шекильдеки медальонлар ве геральдик бельгилер кирсетиле тургъан.
Къырымтатар къуюмджылыкъ санаты инкишафынынъ эвримини козетир экенмиз, шуны къайд этмек мумкюн ки, биринджи зийнетлер, башкъа халкъларда олгъаны киби, утилитар вазифе (урбагъа илиштирильген, сачларны топлап туткъан ве иляхре) ташыгъанлар; сонъра, девамлы тарихий инкишаф ёлунда зийнетлерни чешит апотропеик анъламлар иле багьлангъанлар, олар мерасим вазифесини ташып, къоруйыджы ве назарлыкълар ролюни ойнагьанлар; ниает, XX асыргъа барып, зийнетлернинъ декоратив хусусиетлери устюнлик этип башлайлар.
Бизим куньге къадар къырымтатар къуюмджылыкъ зийнетлери пек аз къалды.
Бу эшьялар башкъаларына нисбетен хырсызлыкъкъа зияде огърадылар, бундан итибарен муэллиф озь тедкъикъатында эксериет весикъалы, фотосуретли, агъзавий материалгъа ве сакълап къалынгъан нусхаларнынъ аз бир микъдарына эсасланмакъта.
Къырымтатар къуюмджылыкъ эшьяларынынъ хусусиетлерине Мысыр, Юнанистан, Рома, Бизанстан кетирильген аньанелер буюк тесир ташладылар, лякин шекиль, услюп, сюслендирювде мусульман Шаркъы медениетининъ тасири ачыкъ сезильмекте.
Аньаневий эснафлар усталарынынъ сырасында къуюмджылар айрыджа ерде турмакъталар.
Оларнынъ тюкян ве устаханелери эр вакъыт шеэрнинъ меркезинде я да буюк маалелерде ерлешкен.
Къырымда къуюмджылыкъ санатынынъ къадимийлиги акъкъында ХІІІ-ХV асырларгъа аит хазинелер делялет берелер.
Орта асырларнынъ ве XX асырнынъ башларына къадар Къырымнынъ энъ буюк къуюмджылыкъ меркези Багъчасарай эди.
Къырым къуюмджыларынынъ энъ севген мадени кумюш олып, эвель-эзельден онынъ Ай иле тылсымлы багъы олгъаныны къайд эте эдилер.
Алтын иле чалышкъан усталаргъа «алтынджы» дей тургъанлар.
У. Боданинскийнинъ фикрине коре, къуюмджылар ве алтынджыларнынъ цехи Къырымгъа Иран, Кавказ ве Орта Асияны кечип Индистандан кельген.
Алтын эшьялар истисалынен къырымтатарлардан гъайры, озьлерини Индистандан чыкъкъан арийлер сайгъан, чингенелер огьраша эдилер.
Эбет, Индистан иле багълары оларнынъ тек хатыраларында сакъланып къалгъан, лякин къуюмджылыкъ эснафынынъ усталыгъы, эшьяларнынъ услюбине бакъкъанда, Иранда менимсенильген.
Иран къуюмджылыкъ мектебининъ къырымтатар къуюмджылыкъ санатына бу къадар буюк тесири — бу умумкъырым къуюмджылыкъ санатынынъ девамлы инкишафынынъ нетиджесидир, о, улу Иран къабилелерининъ санатына аит къуюмджылыкъ эшьяларындан башлана.
Анъылгъан къабилелер — кимерий, скиф, сколот, сармат, иран тилли аслар, алан ве готаланлар, олар чокъ вакъыт Къырымда яшагъан, ярымадада эбедий яшамагьа къалгъан бу къабилелернинъ бир къысымы сонъра дженюбий ялыбою ве дагълы къырымтатарларнынъ этногенезинде иштирак эттилер.
Орта асыр цех тешкилятларынынъ къатты къаиделери къуюмджылыкъ ишлери аньанелерининъ сакълап къалувына къолтуттылар.
Къуюмджылыкъ эшьялары миллий къадын-къызлар ве къысмен эркек костюмлерининъ айрылмаз теркибий къысмы олып, озь саиплерининъ ичтимаий вазиетинден делялет бере эдилер.
Зийнетлернинъ эписини учь эсас группагъа айырмакъ мумкюн: баш, боюн-кокюс, къол ве бундан да гъайры — бель зийнетлери, дуалыкълар.
Къырымтатар къадынлары фес кийгенлер.
XX асырнынъ башында къадифе феслер алтыннен тикилип, четлери пулларнен яраштырылгъан.
Фес шекили, тюрк, Кавказ, Иран халкъларында кениш даркъагъан фес — «тёпеликни» анъдыра.
Къырымтатар феси тёгерек тюбю ве къатты къаснакъ къушакътан ибарет олгъан.
Феснинъ къушагъы пулларнен сюслендирильген, тюбю исе кумюш я да алтын тёпеликнен екюнленген.
Тёпелик къырымтатар къуюмджылыкъ санатында популяр орьнек мевзулары — чечек я да йылдыз шеклинде орьнекли тепсичикке ошай.
Башны чечеклер иле (гульчембер) безетюв адети къадимий заманлардан кельген, чечек де йылдыз киби, эм темсиль, эм де бедиий эмиетке маликтир.
Къырымтатарларнынъ манълай такъынчагъына «баш алтыны» денильген.
Бу такъынчакъ фестен ашагъы пекитилип, рельефли орьнек, чечек я да йылдыз тепсичик ве чокъсайылы ири купелер комбинациясыны тешкиль эте эди.
Баш алтыны такъынчагъы саибининъ ичтимаий вазиетини бильдирип, онынъ маддий байлыгъындан делялет бере тургъан.
Къоджагъа чыкъкъан къадынны айырды эткен алямети зулюфлер эди.
Олар баш кийимге пекитилир, ве шекиллери де чешит-тюрлю ола эди.
Олар, эксериет, кумюштен ишленген олып, басма ресим ве ташларнен сюслендирильген, я да уфакъ данечиклернен сюслендирильген филигранлы бутюн пилякилерден ибарет эди.
Къырымтатар къадын-къызларнынъ баш кийимлери къулакъларыны къапатмагъан, бундан итибарен купе ве башкъа такъынчакъларгъа буюк эмиет берильген.
Купелер конус шеклинде, дёрткоше, бурулгъан ола эдилер, лякин энъ кениш даркъагъан ярымай шекли эди.
Къырымнынъ чёль тарафындан бири-бирине зынджырчыкъ иле пекитильген, узун сыргъалар такъа эдилер.
Кокюске такъылгъан такъынчакъ — герданлыкъ я да кокюслик антерининъ оймасыны къапата ве урбанынъ зийнетли къысмы оларакъ хызмет эте.
Герданлыкъ филигранлы пилякилер, пуллар, ярыкъыйметли ташлар ве зынджырчыкълардан ибарет ола.
Къырымтатарларнынъ энъ популяр зийнетлеринден бири токъалы къушакълар олгъан.
Оларны эркеклер де, къадынлар да, балалар да такъкъанлар.
Къушакълар маден (бири-бирине пекитильген айры-айры пилякилерден), мешин, парча, къадифеден ясала.
Къушакънынъ тыгъыз негизине базыда бант я да чечек шеклинде маден сюлюклер тизиле.
Къушакънынъ кумюштен ясалгъан башы айрыджа сюслендириле.
Башлары чифт ола — томалакъ, бадем шеклинде, кобелек къанатлары шеклинде ола.
Адети узьре, токъа шеклининъ эсасында — бири-бирине кузьгю аксинде ерлештирильген, четлери кертикли эки юзюм япрагъы, оларнынъ устюне эки чечек япрагъы къоюлгъан ве, ниает, буларнынъ эписи чечек шекилинде тепсичикнен пекитильген.
Нетиджеде колемли, учь къатлы (йипишли) композиция асыл ола, базыда онынъ чекиси 400 граммгъа ете эди.
Бу сой йипишли къушакъларнен бир сырада ойма ресим иле сюслендирильген ве зынджырлы кучюк ханджер иле пекитильген къакъмалы токъалар да расткеле.
Джумхуриет къырымтатар санат музейинде 30-гъа якъын къырымтатар къушакъларындан ибарет зенгин коллекция мевджут.
Къырымтатар миллий кийимлерини яраштыргъан къысымларындан даа бири дуалыкълардыр.
Шекиль джеэттен — дёрткоше, учькоше, бору шеклинде олып, къувуш ичлерине дуалар къоюлгъан, дуалар инсанны яман козь ве чешит белялардан къорчалагъан.
Джумхуриет къырымтатар санат музейининъ экспонатлары арасында филигрань техникасы иле ишленген бору шеклинде дуалыкъ мевджут.
Башкъа бир дуалыкънынъ дёрткоше осюмлик орьнегининъ тёгерекли сызыкъларынен ве къадифе аэнкиндеки къарартув тёкмелери иле йымшатылгъан, бойле сюслендирюв кумюшнинъ кульренк-кок устюнде пек дюльбер корюне.
Маденден ясалгъан дуалыкълар къадын-къызларнынъ сачларына орюле тургъан, олар зынджырчыкълар я да индже маден йипчиклернен пекитильгенлер, оларгъа сач-къасиде дейлер.
Къырымтатар къуюмджылары бедиий маден декорларынынъ чешит сойларыны ишлете эдилер, лякин филигрань — чильтер техникасына устюнлик бериле эди.
Эсасен, филиграннинъ эки чешити къулланылгъан: земинли орьнек азыр пилякининъ устюне япыштырыла; ве чельтекли — чешит къалынлыкътаки тегиз ве бурулгъан йиплер чельтекли орьнек асыл этелер.
Филигранлы композициялар бурьтюкли топузчыкъларнен толдурыла, олар орьнекнинъ эсас бугъумларыны къайд этелер, я да бутюн такъынчакънынъ устюни къаплап, ышыкъ-кольге оюныны ярата эдилер.
Къуюмджылыкъ такъынчакъларнынъ осюмлик мевзулары тек йипишли, я да оймалы орьнеклернинъ эсасыны тешкиль этмектен гъайры, эшьянынъ шеклини де бельгилей эдилер, меселя, къушакънынъ токъасы чечек шеклиндеми, озюм япрагъымы я да бадем шеклинде ясаладжагъы бельгилене эди.
Астраль мевзулар — йылдыз, кунеш, ай да къырымтатар къуюмджылыкъ эшьяларында чешит шекильде гъает назик ве дюльбер тасвирленген, оларнынъ манзаралы-эстетик хусусиетлеринден гъайры, чешит белялардан къорчалайыджы вазифелери де олгъан.
Къуюмджылыкъ эшьяларынынъ чешитлиги, эр бирининъ айры вазифеси, парлакъ сюсленюви, эшьяларнынъ эр типининъ индивидуаль вариантларынынъ чокълугьы, эм де асырлар девамында асыл олгъан къулланув медениети къырымтатар амелий санатынынъ бу чешитининъ къадимий аньанелери олгъаны акъкъында айталар.
XIX асырнынъ сонъу ве XX асырнынъ башына аит нусхалар къырымтатар усталарынынъ юксек профессиональ севиесини ве бедиий дамларыны нумайыш этелер.
Бунъа бакъмадан, 1920-нджи сенелернинъ сонъунда ве 1930-нджы сенелернинъ башында, эски аньанелер гъайып олувы, омюр шараитлери денъишкени, турмуш советлештирильгени себебинден, къуюмджылыкъ эшьялары ве бедиий маденнинъ башкъа чешитлерине де ихтиядж кескин эксильди.
Эгер асырнынъ башында, мисаль оларакъ, келин джиезлик къалайлы савут-саба, бир такъым къадын такъынчакълары ве иляхре зийнетлерни азырламакъ керек олгъан исе, (бу адетлер къуюмджыларны да, къалайджыларны да ишен теминлеп тура эди), энди той мерасимлери баягъы саделешип, адий ЗАГСнен екюнлене.
Ялынъыз юзюк, купелерге ихтиядж даа бар эди.
Къушакъ, зюлюф, герданлыкъ, дуалыкълар деерлик ясалмай эди.
Къыйметли маденлернен чалышув имкяны олмагъан сонъ, къуюмджылыкъ зенааты да гъайып олды.
Асырнынъ орталарына барып, къуюмджылыкъ зийнетлери чыкъарув истисалы бутюнлей токътатыла, ялынъыз XIX асырнынъ сонъу ве XX асырнынъ башында иджат эткен къуюмджыларнынъ аджайип ишлери къырымтатар къуюмджыларынынъ эвельки шан-шурети акъкъында хатыраны сакъламакъталар.
Аз къалгъан усталарнынъ озьлери де омюрнинъ янъы шараитлерине уйып, «совет эмблемаларынынъ» истисалына кечмеге меджбур олдылар.
Сюргюнлик йыллары девамында Къырымда къуюмджы бир уста биле къалмады, бедиий маден, санат чешити оларакъ, деерлик гъайып олды.
Ал-азырда оны тиклев ёлунда биринджи эминсиз адымлар атылмакъта.
Бу эснафнынъ такъдири озь санатына садыкъ рессамларнынъ къолундадыр.
Языкъ ки, олар пек азлар.
Айдер Асанов (1928 сенеси догъды) — къуюмджылыкъ эснафынынъ сырларыны биваста бабасы ве къартбабасындан огренген къырыматарлар арасында бирден-бир устадыр.
Айдер, эркек эджатларынынъ несиллери маденни бедиий ишлевнен огърашкъан къорантада осьти.
Багъчасарайда бабасынъ озь устаханеси олгъан, сонъра «Къуюмджы» артелинде чалышкъан.
Айдер 9 яшындан бабасына ярдым этерек, яваш-яваш къуюмджылыкъ санатынынъ сырларыны огренип башлады, я о, аилевий аньанелернинъ девамджысы олмакъ керек эди де.
Aмма 1944 сенеси генчнинъ такъдирини тамамиле денъиштирди.
1956 сенеси А. Асанов Москва электротехника техникумынынъ филиалыны битирип, «маденни сувукъ ишлев» ихтисасыны менимседи.
Баба-деделеринден къалма устанынъ бундан сонъки бутюн омюри башта Ташкент электротехника заводы иле, сонъра Гулистанда тамир-механика заводынен багълы олды.
Амма Асанов озь боюн-борджуны ве балалыкъта алгъан дерслерини бир вакъыт унутмады.
Озьбекистанда яшагьан йыллар девамында о, къуюмджылыкъ ишлеринен мешгъуль олып, юзюк, билезлик, купе, дуалыкълар ясады.
Бу серги я да бедиий нумюнелери дегиль, олар сымарыш боюнджа япылгъан такъынчакълар эди.
Лякин бу иш устагьа техникий бильги ве амелий пишкинлик берди.
1990 сенеси А. Асанов Къырымгъа къайтып кельди.
Бундан соньки он йыл да ерлешюв ве иш араштырув арекетлеринен кечти.
Ниает, 2000 сенеси онынъ тувгьан шеэри Багъчасарайда «Къырымны гъайрыдан тиклев» фонду тарафындан халкъ эснафларыны тиклев боюнджа меркез тешкиль олунды.
Бугуньде-бугунь Асановнынъ зви, озь устаханеси бар, къуюмджылыкъ санатынынъ инджеликлерини озь шегиртлерине огрете ве къырымтатар къуюмджылыкъ санатынынъ аньанелери гъайрыдан тикленеджегине умют беслеп яшамакъта.
Асанов ве онынъ шегиртлери азырлагъан къушакълар, дуалыкълар, тёпеликлер — бу къырымтатар халкъы турмушынынъ аньаневий эшьяларыдыр.
Асановнынъ шегиртлери филигрань техникасыны ишлетелер, лякин кумюш ве мельхиор ерине шимдилик бакъыр тель ишлетелер.
Эснафларны тиклев боюнджа меркези даа яш, онынъ талебелери де даа яшлар, олар санатта озь сёзлерини энди айтаджакълар.
Асан Галимов 1951 сенеси Гулистанда догъды, ал-азырда Акъмесджитте яшай, Къырым Рессамлары бирлигининъ азасы ола.
А. Галимов Ташкентте ирригация институтыны битирди, амма, бунъа бакъмадан, къуюмджылыкъ санатына нисбетен мерагъы яваш-яваш омрюнинъ энъ эсас ишине чевирильди.
Белли къырымтатар устасы А. Къалафатовнынъ торуны, Озьбекистанда джыныс агъачларынен чалышкъан уста Энвер Галимовнынъ огълу, Асан санат ёлуна мытлакъа аякъ басмакъ керек эди.
70-нджи йылларда Галимов орьнек санатынен мукеммель огърашып башлады.
Онынъ ильк орьнек композициялары дрантахтасы устюнде тушь иле ишленген эди.
Рессам оларда эвельки Шаркъ орьнекчилерининъ теджрибе ве къазанчларындан файдалана ве тек къырымтатар санатына аит мевзу ве шекиллер араштыра.
Вакъыт кечкен сайын, орьнек композицияларынынъ услюби шекиллене.
А. Галимов озь эсерлеринде, земини бус-бутюн къаплангъан осюмлик орьнегини: «бардакъ ичинде чечеклер классик композицияны; черчиве ичинде медальон, киби композицияларны ишлете.
Сонъра рессам, реаль чечеклер (ляле, къаранфиль, пападие) тасвиринден абстракт ресимлерге кече.
Ренкли, ири чечек мевзуларынынъ ерине къуюмджылыкъ эшьяларнынъ телли сюсленювини анъдыргъан, парчалангъан орьнеклерини ишлете; орьнекнинъ структурасы салмакълы ве низамлыджа ола.
Рессамнынъ етекчи эсерлериндеки элементлери — чечек-тепсичик ве пытакънынъ сармашкъан филиси.
1991 сенеси А. Галимов озь иджадына екюнлейиджи сечим япа — о, Ташкенте «Феникс» фирмасы янында бедиий-джулялав курсларыны битире, Озьбекистан Рессамлары бирлигининъ устаханесинде белли къуюмджы ве эйкельтыраш Амон Азимовнынъ ёлбашчылыгъында шегиртлик япа, сонъра окъув юртунда тасиль алып, къуюмджы ихтисасыны эльде эте.
1995 сенеси А. Галимов Къырымгъа кочип кельди.
Къалафатовлар сюлялесининъ аньанелерини тиклев макъсадынен озь къартбабасынынъ эвинде мектеп-студиясыны мейдангъа кетирди.
А. Галимов къырымтатар рессамларынынъ сергилеринде мунтазам иштирак этип кельмекте.
Онынъ эсерлери — орьнекли бакъыр савутлар (джезве, чыгъырыкъ ве иляхре), мельхиор къуюмджылыкъ такъынчакълары — къушакъ токъалары, билезликлер, юзюклер, купелер.
Галимов бутюн шекиль ве колемлерге устюнлик бере.
Филигрань техникасына нисбетен къакъма усулындан зияде файдалана.
Эшьяларнынъ тегиз устюнде басма орьнеклер пек яхшы корюнелер.
Уста, аньаневий эшьяларнынъ шекиллеринден файдаланаракъ, оларнынъ устюнде янъы орьнек композицияларыны ишлеп чыкъара, базыда садеф, смальта, джам ишлете.
Устанынъ ишлери классик къуюмджылыкъ нусхаларындан даа узакъталар, олар эски шекиль ве технологияларны менимсев деврине аитлердир, эр алда.
Бунъа бакъмадан, устанынъ иджады Къырымда аньаневий къуюмджылыкъ гъайрыдан тикленюви ве инкишафы ичюн истикъбаллер ачмакъта.
Земаневий белли къуюмджы-аньанеджи Иззет Аблаев «Иззет уста» фахрий унваныны ташый.
0, 1940 сенеси Къырымда Багъча-Эли (Къарасувбазарда) коюнде догъды.
4 яшында Пермь виляетине сюргюн олунды.
1962 сенеси Ташкентке кочьти.
И. Аблаев Ташкент шеэринде Токъумаджылар медениет сарайы янындаки тасвирий санат студиясыны битирди.
1971 сенеси Ташкентте амелий санат боюнджа эксперименталь-иджадий комбинаткъа ишке кирди.
И. Аблаев къоуюмджылыкъ санаты иле 1972 сенесинден берли огъраша, амма о йылларда устанынъ иджадындаки етечки жанр кирамет эди.
90-нджы йылларнынъ башындан берли И. Аблаев Къырымда яшамакъта.
Къырымгъа къайтув рессамнынъ тек терджимеийалында дегиль, онынъ иджадында да янъы бир баскъыч олды.
И. Аблаев — Къарасувбазар усталарынынъ неслиндендир.
Онынъ къартбабасы ве бабасы белли къуюмджылар эдилер.
Аблаев несиллер арасындаки багъларны сакълаяракъ, бутюн гъайретини къырымтатар къуюмджылыкъ санатынынъ гъайрыдан тикленювине бере.
И. Аблаев къырымтатар усталарынынъ зияде севген ве аньаневий техникасы.
Индже маден йипи иле орьнек яратмакъ тек буюк устанынъ къолундан кельген иштир.
Аблаевнинъ эсерлери — бедиий ве техникий джеэттен там нусхалардыр.
Кумюш ве мельхиор билезликлер, купелер, къушакъ токъалары ве иляхре эшьялардан уста аджайип дюльберликте такъынчакълар такъымыны топлай.
Оларнынъ шиирий адлары ялынъыз оларнынъ ташыгъан манасыны ве муэллифнинъ ильхам вазиетини бильдирелер («Индже бель», «Багъча-эли», «Лейля»).
Аблаев аньаневий олгъан чечек тепсичиклер, сармашкъан филислер шекиллерини ве орьнек мевзуларыны шахсий озюнинъ шекиллеринен янъылата.
Меселя, уста базы такъынчакъларгъа «Багъчасарай чешмеси» мевзусыны кирсете — алкъа шеклиндеки купенинъ ортасы кок ташчыкъ — козьнен сюслендирильген, ондан ашагъы исе салкъымчыкълар — тамчылар салынып туралар.
И. Аблаевнинъ иджадында дуалыкълар айрыджа ер алмакъталар.
Бир заманларда къырымтатар миллий урбаларнынъ муим бир къысмы олгъан дуалыкълар, уста тарафындан гъайрыдан тикленип, кене де халкънынъ аньаневий турмушына кирмектелер.
И. Аблаевнинъ эсерлери Джумхуриет къырымтатар санат музейинде, Къырым джумхуриет улькешынаслыкъ музейинде, Берлинде Джиан халкълары медениети музейинде сакъланмакъталар.
2000 сенеси Акъмесджитте И. Аблаевнинъ отькерильген шахсий сергисининъ экспозициясында сейирджилернинъ дикъкъатыны «Алтын бешик» филигранлы миниатюрасы озюне джельп этти.
Бу эсернинъ пейда олувы темсилийдир.
Бу муэллифнинъ ялынъыз дюльбер къырымтатар эфсанесине такълит дегильдир; бу, янъыдан джанланаяткъан ве Ватанына къайткъан халкънынъ озь-озюни тасдикъламасы ичюн зарур олгъан медениетнинъ де образыдыр.
Халкъ усталарынынъ къадимий къанунлары боюнджа, уста эснаф гъайып олмамасы ичюн, озюнден сонъ шегирт къалдырмакъ борджлу эди.
И. Аблаевнинъ шегиртлери бар, олардан бириси онынъ огълудыр.
Энвер Аблаев 1973 сенеси догъды, П. Беньков адына Джумхуриет бедиий окъув юртунынъ кирамет болюгини битирди, ал-азырда Къырым этнография музейинде маден боюнджа реставратор олып чалыша.
2000 сенеси майыс айында кендже Аблаевнинъ олып кечкен шахсий сергиси, Энвер аилевий аньанелернинъ девамджысы олмакъле бир сырада, эм мустакъиль, профессиналь къуюмджы-рессам олгъаныны тасдикълады.
Э. Аблаевнинъ иджадына эм аньаневий, эм авангард услюплери хастыр.
О, эвельки усталарнынъ эйи къазанчларындан файдаланаракъ, оларгъа земаневий инсаннынъ дюнья-бакъышы ве дамыны кирсете.
Аблаевнинъ бакъыр ве мельхиордан ишлеген топузлары, купелери, кулонлары озьлерининъ озьгюнлиги ве земаневий дизайны иле дикъкъатны джельп этелер.
Онынъ чельтерли эшьялары — бу назик филигрань орьнеклери олмакънен бир сырада, ифадели, тылсымлы орьнек асыл эткен, джанлы сызыкълардыр.
Э. Аблаев озь эсерлеринде умют этильмеген чешит материалларны бирлештире, меселя, маденнинъ элегантлыгъыны, кираметнинъ сыджакълыгъынен бирлештире.
Нетиджеде озьгюн ве энди шекилленген устанынъ янъы ве озьгюн такъынчакълары пейда олалар.
Къырымдан тышта тасиль алгъан къырымтатар къуюмджылары миллий аньанелерден узюльген алда шекиллендилер.
Бундан итибарен сонъки йылларда озь Ватанына къайтаяткъан амелий санат рессамлары къадимий къырымтатар къуюмджылыкъ санатынынъ аньанелерини огренмеге ве гъайрыдан тиклемеге арекет этелер.
Ал-азырда энъ муими узюльген девирлер багъыны гъайрыдан тиклемектир, эски усталар мукеммель менимсеген шекиль ве технологияларны огренмектир.
Маденден ишленген эшьялар къырымтатар халкъы турмушынынъ айырылмаз бир къысмы эди.
Сюргюнлик девиринде халкъта олгъан бутюн маден, шу джумледен алтын ве кумюш такъынчакълар да чекип алынды.
Къырым музейлериндеки къуюмджылыкъ эшьялары коллекцияларынынъ талийи бундан эйи дегиль эди.
1944 сенесинден сонъ къырымтатар къуюмджылыкъ санатынынъ уникаль коллекциялары Ялта тарихий музейинден, Багъчасарай Хансарай музейинден гьайып олдылар.
Халкъ санатынынъ башкъа бир чешити — токъумаджылыкъ эписинден яхшы сакъланып къалды.
Бедиий токъумаджылыкъ кениш даркъагъан эснаф чешити оларакъ, сакъламакъ ичюн онъайтлы, айрыджа шараитлер талап этмегени саесинде, эйи алда сакъланып къалмакъ къысмет олды.
Къырымтатар токъумаджылыкъ эшьялары сабыкъ СССР музейлерининъ топламларында шимди де мевджуттыр, олар анда чешит ёлларнен тюшкенлер — къырымтатар санаты ачыкъ-айдын огренильген замандаки экспедицияларнынъ нетиджесинде; я да Къырымнынъ коллекциялары юкъарыдан берильген эмирлерге бинаэн, бошатылгъан заманда, о вакъыт бу экспонатлар чешит башкъа музейлерге, эксериет Москва ве Ленинград музейлерине бериле тургъан.
Къырымтатар медениетининъ дигер маддий шаатлары киби, токъумаджылыкъ эсерлери де чокъ йыллар девамында музейлернинъ запасниклеринде сакъланып, ят козьлерден гизли тутулгъан.
Амма шимди де, оларнынъ устюнден ясакъ муури алып ташлангъан олса да, оларны корьмек къолай дегиль: тедкъикъатчыларнынъ, икътисадий себеплерге коре, мезкюр проблеманы ильмий джеэттен толуджа огренмек ичюн иджадий командировкаларгъа бармагъа имкянлары ёкъ.
### 3.3. ТОКЪУМАДЖЫЛЫКЪ ВЕ НАГЪЫШ
Орьнекли басмалар ве нагъыш истисалы ярымаданынъ деерлик бутюн районларында белли, къырымтатарларнынъ энъ кениш даркъагъан ве эсас эснафыдыр.
Токъумаджылар («безаджи») ве нагъышчыларнынъ («кезаджи») цех бирлешмелери Къырымда къадимий заманлардан берли беллидир.
Бу цехлер ханлар сарайыны, асылзаделерни, руханийлерни теминлегенлер; махсулатнынъ бир къысмы Акъденъизбою мемлекетлерине, Анадолу, Русиеге ёлланылгъан.
Цех тешкилятлары Къырымнынъ эр бир ири шеэринде мевджут олгъан — Кефе, Кезлев, Къарасувбазар шу джумледендир.
Багъчасарай энъ буюк эснаф-тиджарет меркезине чевирильген.
Токъумаджылыкъ устаханелеринде памукъ, кетен, йипек ве юньден басмалар ишлеп чыкъарыла эди.
XX асырнынъ башында Къырымнынъ чёль, дагълы, шаркъий районларында бу истисал да мевджут эди.
Эр бир районнынъ басмаларынынъ озь хусусиетлери бар эди.
Меселя, асырнынъ башында «тегиз, ёлакълы ве саде орьнекли басмалар Кырымнынъ чёль тарафында инкишаф эте.
Бундан да гъайры, олар басманынъ мукеммеллиги иле айырылып тура эдилер, басмалар Кавказартындан, Туркиеден кетирильген, йипек киби индже осюмлик йипинден («рами» джынсынынъ «шире» йипи) ишлеп чыкъарылгъан.
Муреккеп орьнеклер ве истисалнынъ муреккеп техникий усуллары Къырымнынъ дагъ этеклери ве дагълы районларына аиттир, мында биз бедиий ве тарихий къатламларны чокъ расткетиремиз.
Ялыбою басмаларында Истанбул токъумаджылыкъ истисалынынъ тесири зияде сезильмекте.
Базы басма ве нагъышларда беяз-къара тюслерге кумюш йип къошулув аллары расткеле, бойле бирикмелер къырымтатар манзаралы-амелий санаты ичюн типик дегиль.
% Бу басмаларнынъ орьнеклери назик ве инджеликнен ишленген, гот ве юнанларгъа барып чыкъкъан къырымтатарлар токъуйлар.
Бу басмаларда Бизанс медениетининъ чизгилери сезильметке.
Токъумаджылыкъ ве нагъышчылыкъ аньанелери мукеммель сакъланып къалгъанынынъ себеби шунда ки, орьнекли токъумаджылыкъ эшьялары эв турмушынынъ, миллий урбаларнынъ, диний мерасимлернинъ (нишан, той ве иляхре) бир къысмы эди.
Бундан да гъайры, аньане ве мелекелер буюклерден кучюклерге кече — къартаналарындан мирас олып къалгъан шейлернинъ орьнеклерини огренип, торунлары озь эшьяларында текрарлай тургъанлар.
Бойлеликнен, XX асырнынъ девамында токъумаджылыкъ ве нагъыш ишлеринде аньаневий чизгилер, технология, асырларнен ишленген ве несильден-несильге кечкен композиция чешитлери, орьнеклер сакъланып кельдилер.
Санайы истисалы чыкъаргъан басмалар кетирилюви токъумаджылыкъ эснафыны баягъы зайыфлаштырды, эшьяларнынъ бедиий къыйметини ве кейфиетини тюшюрди.
Нагъышчылыкъ (манзаралы юзьбезлер, урбанынъ къысымлары ве саире) эвельден эвде токъулгъан памукъ басмалары устюнде ишленген, сонъра кетирильген азыр — къадифе, атлас ишлетилип башланды, oларны йипек, юнь, базыда алтын, кумюш йиплернен я да фабрикада ишленген алтын сиджимнен нагъышлагъанлар.
Къырымтатар нагъышынынъ санатында 10 тюрлю орьнек тикиши мевджут, oлардан алтысы — эсас, дёрдю — ярдымджы тикиш.
Къырымтатар токъумаджылыкъ санатынынъ гъайретли тедкъикъатчысы П.Я. Чепурина оларнынъ эписи акъкъында тафсилятлы малюмат берди:
— «татар ишлемеси» — экитарафлы тегиз тикиш;
— чильтерли экитарафлы тыныкъ нагъыш, русларнынъ «тикишли нагъышы» киби.
Халкъ арасында онъа «эсап ишлеме», мутехассыслар исе — «османлы ишлеме» дейлер;
— «телли» орьнек нагъышы — кумюш, алтын (я да алтын сувлу, кумюш сувлу) йипнен индже чаначыкълар нагъышлана.
Оларнынъ чевре-чети ишлеменинъ ерине коре, чешит ола;
— «мыкълама» — тюбюнде тёшемеси олгъан, къатлы басма устюнде алтын, кумюшнен ишленген нагъыш; Къырымнынъ деерлик эр еринде бу нагъышны «мыкълама» дейлер (рус бедиий нагъышчылыкъ номенклатурасында онъа «юксек алтын нагъышы» дейлер).
Тек Къарасувбазар ве онынъ этрафларында онъа «сымакеч» дейлер;
— «букме» — къатты басма устюнде алтын, кумюш сиджимлер иле, сийрек алларда ренкли йипек йиплернен ишлене;
— «къаснакъ» орьнекли нагъышы — бедиий нагъыш мутехассыслары онъа «тамбурлы» дейлер.
XIX асырнынъ сонъунадже махсус машиналар пейда олгъангъа къадар Якъын Шаркъта нагъышнынъ бу чешити къаснакъ устюнде ишленген;
— аппликациялы нагъыш, татарджа ады белли дегиль;
— «пуллу» нагъыш;
— боюнджакъ ве инджинен;
— къыйметли ташчыкъларнен ишленген нагъыш.
Нагъышларнынъ бутюн бу чешитлери XX асырнынъ башынадже сакъланып кельген эди.
Басма устюне нагъыш нагъышлав технологиясы асырлар девамында денъишмеген.
Эр бир койде, шеэрде ресим сызгъан уста къадынлар бар эди, олар озь орьнеклери иле бутюн этраф койлерни теминлей тургъанлар.
Усталар орьнек композициялары яратып, ресимни басманынъ устюне кечиргенлер.
Бу усталар акъикъий профессионал, аньаневий орьнеклерни яхшы бильген, юксек инкишаф эткен колорит дуйгъулы, нагъыш техникасыны мукеммель бильген халкъ мутехассылары олгъанлар.
Ресим сымарышчынынъ истегине бинаен яратылгъан.
Оны басмагъа кечирмезден эвель, орьнекнинъ эсас къысымлары къатты кягъыттан кесилип, нагъыш ишленеджек ерге ерлештирильген.
Сонъра, згер композиция эскизини сымарышчы бегенсе, шаблонларнынъ чевресини сызып, басмагъа кечирильген.
Уфакъ-тюфек ярашыкълы чызыкълар догърудан-догъру басманынъ устюнде сызылгъан.
Ишнинъ бойле усулы хаталардан къачынып, басмагъа нисбетен нагъышнынъ колемини догъру эсапламагъа ярдым эткен.
XIX асырнынъ сонъу ве XX асырнынъ башына аит эшьялар, ишлев техникасы ве севиеси боюнджа чешитлер. Бу исе орьнекли токъумаджылыкъ ве нагъыш, хусусан эксериет шеэр ерлеринде кениш таркъагъан алтын телли ве къыйметли ташларнен нагъышлар юксек инкишаф севиесинде булунгъанларындан делялет бере.
Алтыннен нагъышлангъан эшьялар шуны да бильдирелер ки, муштерилер асылзаделер, аллытакъатлы, эйиаллы инсанлар олгъанлар.
Къырымтатарларнынъ мерасимлеринде эль ишлерине айрыджа эмиет бирильген.
Меселя, келин нишангъа озь элинен ишлеген бир такъым эшья мытлакъа азырламалы: учкъур (нишанлангъан вакъытта багъышлана) тиз без (киев емек вакътында тизлерини къапата), емени (пошусы), эки кисе (тютюн къоймакъ ичюн, бириси киевге, бириси де онынъ якъынларына багъышлана), кучюк кисе, о кумюш сыджымнен яраштырыла, тюбюне уфакъ алтынлар тикиле; кошелери кумюш я да ренкли йипек йипнен нагъышлангъан киев явлугъы; нагъышлангъан чорап бавлары...
Бу шейлерге даа йипек кольмеклер, чорап, саат къапы, нагышлангъан ястыкъларны къошмакъ мумкюн эди.
Келин азырлагъан шейлерни киевнинъ тувгъанларына, итибарлы мусафирлерге, той къошусы ве курешнинъ гъалиплерине багъышлай эди.
Тойдан эвель келиннинъ эвинде чалгъы чалынып, джиез асув мерасими ола эди: оданынъ меркезинде таваннынъ астында алкъа пекитиле, ондан эр бир тарафкъа йиплер багълана, оларнынъ устюне исе келиннинъ озь элинен азырлагъан джиези асыла эди.
Сонъра бу шейлер, кошелери нагъышлангъан богъчагъа багълана эди.
Адети узьре, къырымтатар къызлары джиезни докъуз яшындан азырлап башлай эдилер.
«Докъуз» ракъамы тюрк халкъларында темсилийдир: докъуз яшындан «докъузлыкъ» — докъуз эшья азырламакъ адети олгъан.
Амма бу асырнынъ 20-нджи йылларында аньаневий миллий урбалар буюк денъишювлерге огърадылар.
Омюр тарзынен сыкъы багълы олгъан аньаневий нагъышларнынъ деерлик бутюн чешитлери ёкъ олып башладылар.
30-нджы йылларда нагъыш санаты эв эснафы саасындан эснаф кооперациясы саасына кече.
Артеллернинъ тешкилятчылары къайд эткенлери киби, олар «иджадий кучьлерни сечювде, эм де татар эалисининъ кериде къалгъан къадынлар кутьлесинен сиясий инкишафында буюк роль ойнадылар».
Теэссюф ки, бу артеллер чокъ фаалиет косьтерип оламадылар ве тезден даркъатылдылар.
Токъумаджылыкъ эшьялары орьнеклев характерине коре, эки эсас группагъа болюнелер: осюмлик орьнеги (услюплештирильген ляле, къаранфиль, нилюферлер — Къырымда энъ чокъ расткельген чечеклер) ве геометрик орьнеклер.
Эгер токъумаджылыкъ орьнеги геометрик шекиллерине къатты риает эткен исе, нагъыш техникасы къыйыш сызыкълы орьнеклер яратмагъа имкян бере эди.
Бундан итибарен тесадуф дегиль ки, нагъыш элементлерининъ деерлик группасыны далгъалы чызыкъларнен ишленген осюмлик ве чечек орьнеклери тешкиль этелер.
Чечек мeвзулары манзаралы орьтюлерни, миллий урбаларны да яраштыралар.
Базыда чечек ресимлеринде къаранфиль, гуль, замбакъ, эбекомеч ве иляхре чечеклерни танымакъ мумкюн.
Лякин, эксери алларда, олар гъает услюплештирилип, орьнек бельгисине чевирилелер.
Чечеклер бардакънынъ ичинде, базыда табакънынъ устюнде, ялыда, назарлыкъларгъа сарылгъан шекильде тасвирленгенлер.
Чечеклернинъ, индже пытачыкъларнынъ, букюльген япракъларнынъ чокълугъы къырымтатар нагъышларына ич бир шейнен тенъештирильмейджек назиклик ве гузеллик багъышлайлар.
Орта асырларда Къырым нагъышынынъ тедкъикъатчылары къайд эткенине коре, денъиз бойлап кетирильген мейва ве себзелери: армут, кестане, помидор, кираз, согъан, къабакъ, ананас — сонъра денъишкен аньаневий осюмлик орьнеклерине тесир этемей къалмадылар, бу шекиллер мусульман орьнек санатында чокъ расткелелер.
Халкъ усталары кетирильген басма ве килимлернинъ абстракт осюмлик мевзусынынъ ресимини тасвирлемеге тырышып, вакъыт кечкен сайын, корьген шекиллерини энди оларгъа яхшы таныш олгъан шейлернен багьлайлар.
Меселя, бурулгъан мевзулар бадичлерге ошайлар, Иран ве Тюркие килимлирине аит ири чечек, пальметталары, саделештирюв нетиджесинде кесильген къабакъ я да помидоргъа бенъзейлер...
«Кельмешек» мевзуларнынъ денъишювини козетмек меракълыдыр.
Спасская къайд эткен бадичлер, онынъ фикириндже, «хачлангъан ханджер я да къылычларнынъ» денъишкен ресимидир.
Лякин, тюрк токъумаджылыгъында расткельген «хачлангъан ханджерлер» орьнеги де «кельмешектир».
Онынъ прототипи Ираннынъ килимлери ве басмаларында сыкъ расткельген осюмлик орьнегидир.
Онынъ шекили, керчектен де, къайырылгъан ханджерни анъдыра.
Денъиз алеми мевзусынынъ келип чыкъувы да айны бойледир.
Тедкъиткъатчыларнынъ арасында белли «балыкъ», «къыркъаякъ», «орюмчек», «къурт», элементлери, кене де абстракт осюмлик мевзуларыдыр.
Спасская къайд эткени киби, балыкъ бадичке ошай, орюмчек — экзотик чечекке, къыркъаякъ — денъизотуна...
Амма, ихтимал, мусульман динини нисбетен кечче къабул эткен дженюбий ялыбою къырымтатарларнынъ эсас зенаатлары денъиз эснафлары олгъаны себебинден, акси олабиле.
Нагъыш ве токъумаджылыкъ эшьяларнынъ орьнеклери, базы бир денъишювлерге огърап, асырдан-асыргъа авушкъанлар; орьнеклернинъ эски адлары ве маналары унутылгъан.
Амма реаль дюньянынъ элементлерине ошатып, оларгъа янъы адлар берильген.
Бундан себеп, орьнекнинъ адына бакъып, онынъ манасыны анъламакъ арекетлери истенильген нетиджеге алып кельмейлер.
Композицион ерлештирюв джеэттен осюмлик декоры гъает онъайтлыдыр.
Сарылгъан узун филислер, япракъларнынъ номайлыгъы — буларнынъ эписи ресим сызгъан устагъа нагъышланаджакъ бош ерлерни толдурмагъа буюк имкянлар бере.
Бунъа бакъмадан, композиция не къадар сербест ерлешсе биле, онынъ мытлакъа меркезий симметриясы ола — композициянынъ бир къысмы экинджи къысмыны текрарлай.
Нагъышта сыкъ ишлетильген мевзулар; йылдыз, кунеш, базыда ярымай; сюсленген бакъыр савутларнынъ тасвири — къуман, йыбрыкъ, гугюм, сини.
Басма ве нагъыш эшьяларынынъ кениш даркъагъан сюслендирюв элементи ромб — «кобек»тир.
Бу шекильнинъ вастасы иле усталар эр вакъыт янъы-янъы, текрарланмагъан композициялар яраткъанлар.
Бир сыра халкъларнынъ амелий санатында ромбнынъ кутьлевийлиги онынъ шекиль эм мундериджеси джеэттен универсаллиги иле анълатыла.
Ромбнынъ шекили структура тешкили джеэттен пек онъайтлы, онынъ геометрик шекили токъумаджылыкънынъ технологиясына келише.
Экинджи тарафтан исе, ромб озь ичине мифоэпик тасавурларны къаврап алгъан, универсаль темсиль бельгиси олгъан.
Къырымтатарлар ромбгъа «кобек» дейлер, онынъ манасы — озек, ернинъ меркези; «кобекни» таваннынъ, орьтюлернинъ меркезине, ортасына къойгъанлар.
Къырымтатар татлылыкъларынынъ шекилине ошатып, «локъум», «пахлава» адлары да популяр эди.
Ромбгъа базыда гуль дей эдилер, базыда филис ве бойнузгъа бенъзеген элементлери олгъан ромб шекилине «къыскъач» дей эдилер.
«Табиий ки, — дей Чепурина,— орьнекке бу адны ялыбою койлеринде берелер».
Колемлидже бакъкъанда, ромб — ер берекети гъаесининъ темсилий ифадесидир.
О, саделик, тертип, акъикъатны акс эттирген темелли структураны тасвирлеген.
Л.В. Петренко къайд эткени киби, туркмен ве кавказ килимлериндеки ромблар къырымтатар эвджиярларында расткельген ромбларгъа ошайлар.
Керчектен де, Аврасия тюрк тилли къабилелерининъ умумий бедиий мирасынен багълы оларакъ, элементлернинъ тамыры бирдир, лякин, ады анъылгъан муэллиф къайд эткени киби, элементнинъ «тарантулнен» алып береджеги ёкъ.
«Филисли» ромбнынъ негизинде — айванларны (къуш ве къойларны) къорчалайыджы мевзулар иле къадимий къабиле темсиллеридир.
Бу элементлер айванасрайыджы тюрк тилли къабилелернинъ санатына хастыр.
Къырымтатар токъумаджылыгъында оларнынъ сакъланып къалынувы къырымтатар санатынынъ чешит къатламлы чёль медениети аньанелерининъ къавийлигини тасдикъламакъта.
Орьнеклер эски типлерини сакълап къаларакъ, декоратив денъишмелерге огърадылар, ве бунынънен бутюн къырымтатар санатынынъ хусусиетлерини акс эттирдилер.
Даа бир кениш даркъагъан мевзу — «учькошелик» (халкъ арасында — «учькоше»), ернинъ мейва берген кучьлери эркек ве къадын джынысларнынъ темсили олгъан ромбдан пейда олгьан шекильдир.
Меселя, келиннинъ джиези сарылгъан богъчаларнынъ кошелеринде де учькошеликлер нагъышлангъаны тесадюф дегильдир.
Орьнекли токъумаджылыкъта эксериет догъру, ятыкъ, далгъалы сызыкълар ишлете тургъанлар.
Антик девирлерден белли «меандра» мевзусы да сыкъ расткеле.
Къырымтатарлар бу орьнекке «айлангъан сув» деп, онъа сонъсузлыкъ темсилини бере эдилер.
Кочебе чёль медениетининъ мирасларына тамгъа элементлери де кирелер.
Даа якъын кечмиште оларны белли бир къабилеге аит олгъан айванларны бельгилемек ичюн файдалана эдилер.
«Оларнынъ базылары, 1926 сенеси О. Акъчокъаракълы дердж эткен къырымтатар тамгъаларына ве орта асырлы Къырымнынъ нишанларына ошайлар».
Олар айванасравджылар турмушына аит эшьялары — нал, яй ве иляхре эшьяларнынъ услюплештирильген тасвирлеринден ибареттир.
Нагъышларда тамгъа энди къабиле эмиетини гъайып этип, къорчалайыджы темсильни алгъан.
Къадимий заманларда, уста озь эшьясыны орьнеклеркен, тасвирнинъ мана ве темсилине буюк эмиет берген, чюнки къабиле, къорантанынъ маддий вазиети, къысмети, сагълыгъыны бу темсиллернен багълай эдилер.
Вакъыт кечкен сайын орьнекнинъ тылсымлы эмиети силинип, токъумаджылар базыда оларгъа шиирий я да шакъий адлар бергенлер, меселя — тавукъ аягъы, йылан изи, хораз кикириги, сычан тиш ве иляхре.
Ниает, нагъышларда расткельген эпиграфик орьнекни де къайд этмели.
Эксериет, бу — Къурандан парчалар, шиирий сатырлар, «иншалла», «машалла», «хайырлы олсун» деген истеклердир, оларны медальонларнынъ ичинде я да шеритлерде ерлештиргенлер.
Амелий санат эшьяларынынъ устюне язылар япмакъ адети ІХ-ХІ асырларгъа аит Иран кираметинен берабер кельгендир.
Язылар къырымтатар яшьяларында да пейда олувыны Иран санаты тесирининъ нетиджеси киби къабул этмелидир.
Арап насх язысы иле ишленген язылар озь услюби боюнджа осюмлик декорындан фаркъ этмей — оларны далгъалы, назик сызыкъларнынъ номайлыгъы бирлештире.
Лякин язылар эр вакъыт ренкли олгъанынен айырылып тургъан.
Языларнынъ базылары окъула, базыларыны исе окъумакънынъ чареси ёкъ эди.
Окъулгъан языларны, ихтимал эркеклер язгъандыр, сонъра оларны, бельки де, базы себеплерге коре, язмагъа бильмеген къадынлар я да къызлар ишлегендир.
Окъулмагъан языларны исе (арифлери, сёзлери къачырылгъан, хаталы, янълыш язылгъан) къадынларнынъ озьлери язып, озьлери нагъышлагъанлар.
Нетиджеде язы озь манасыны ве эмиетини ёкъ этип, адий орьнекке чевирильген.
Шуны да къайд этмели ки, бойле аллар тек джаилликнинъ нетиджесинде олмайып, санатнынъ башкъа чешитлеринде де эм ялынъыз къырымтатарларда дегиль, башкъа мусульман халкъларнынъ санатында да юзь берген.
Мимарджылыкъ декорында, килим ве кираметлерде япылгъан арап язылары вакъыт кечкен сайын услюплештирильген ве окъулмагъан характер ташып башлайлар.
Оларнынъ окъулмасы меджбур дегиль эди.
Бу алны «язы бельги оларакъ, янъгъырагъан нуткъкъа нисбетен, зияде эмиетке малик эди... арап язысынынъ бельгилер вазифесине конкрет малюматны бермектен гъайры, онынъ даа буюк вазифеси бар — Къураннынъ сёзлеринден муджессемлешкен, самимийлик тили олгъан арап языларнынъ мукъаддес вазифелерини эда этмектелер.
Илле арап элифбеси, онынъ формаль хусусиетлери окъуйджыны я да адий сейирджини башкъа севиедеки дегерликлерге ёллайлар...».
Къырымтатар миллий нагъышларындаки язылар, мимарджылыкъ декорындаки язылар киби, оларнынъ мундериджесине бакъмадан, эм сюслендириджи роль ойнагъанлар, эм «бу ядикярлыкълар илле мусульман диний джемиетлерге аит олгъаныны тасдикълагъанлар».
Базыда язылар тербиевий характер де ташыгъанлар.
Mеселя, Е. Спасская юзьбезлердеки языларнынъ терджимелерини бере: «Экиюзьлю, фикирсиз, ахмакъ инсан шейнинъ тек тышкъы къыяфети ве шеклини бегене», «Биз, бутюн дегерликлернинъ негизи олгъан къадынлар, онынъ ичюн бир шей дегильмиз», «Бар да, бойле ахмакъ ве джаильге озюнъни бегендир, мукъаддесликнинъ дадыны бильмеген кимсеге бутюн мукъаддес варлыгъынъны бер».
Бойле язылар оларнынъ тек мусульман санатына аит олгъаныны тасдикъламакътан гъайры, къадыннынъ джемиеттеки вазиетини характеризлей.
Шунъа эмин олмакъ мумкюн ки, бу языларны бильгили, шеэрли къадынлар япкъанлар, бойле ал койде олабиледжегине инанмакъ кучь.
Колорит — къырымтатар нагъыш истисалы деврининъ ишанчлы шаатыдыр: ресимнинъ боясы къатты регламентирленген эди.
Мавы, сары, беяз тюслер XVIII асырнынъ эшьяларына аит; мавы, сары, къырмызы — ХVІІІ-ХІХ асырларгъа; къырмызы, сары, къара — XIX асырнынъ экинджи ярысына аит эди.
Бунынънен бирликте, Е. Спасская къайд эткенине коре, «татар къадынларынынъ севген тюслери — назик ренклернинъ ачыкъ аэнклери: гульгюли-ешилли, мавымтылы-сарылы, деп саймакъ мумкюн; къарамтыракъ ренклер де расткелелер, лякин оларны да ачыкъча, алтын ве кумюш йиплернен йымшаталар...
Орьнекнинъ айры элементи бир я да биркъач тюснен нагъышланмасы мумкюн эди.
Меселя, чечекнинъ бир япрагъы бир тюс, къалгъанлары — башкъа тюснен ишлене биле».
Бу къайдлар, къырымтатар нагъышынынъ колористик характеристикалары сынъырсыз олып, нагъышчы уста къадынлар темеллешкен къаиделерге риает этмекнен бир сырада, озь истеклерине коре, чешит ренклерни ишлетип мустакъиль иджат эткенлерини тасдикъламакъта.
Колорит къырымтатар нагъышынынъ энъ муим эстетик дегерликлеринден бириси ола.
XIX асырнынъ эшьялары XX асырнынъ башларындаки эшьялардан айны колоритлери иле буюк фаркъ эте эдилер.
Айван ве осюмликлерден асыл олгъан табиий боялар азырлав сырлары къырымтатарларгъа якъын таныш эди.
Бояларны осюмликлернинъ тамыр, пытакъ, къабугъы, япракъ, чечек ве мейваларындан азырлай эдилер.
Боянынъ кейфиети, тюснинъ къоюлыгьы осюмликнинъ джыйылгъан вакътына (йыл мевсими, сутканынъ къайсы саатинде), сакълав шараитлерине, ишлетильген технологиягъа багълы эди.
Тазе осюмликлернен бояланса, отькюр, интенсив ренклер ола; къурутылгъан отларнен исе — ренклер тыныкъ ола эди.
Бояны туттурмакъ ичюн кокташ, сачкъыбрыз, шап я да экшиликлерден файдалангъанлар.
Айны бир боя чешит туттурыджылар иле иштельген алда башкъа-башкъа тюслер асыл эткен, туттyрыджы аз микъдарда ишлетильсе ачыкъ тюс, зияде ишлетильсе — къою тюслер олгъан.
Бояланмагъан йиплернинъ тюсю — беж я да ачыкъ-къаверенкли олгъан.
Бояджы усталар ерли осюмликлерден пижма, чобаноту, къылычоту, эбенгомеч ве саире отлардан файдалангъанлар.
Токъумаджылыкъта сыкъ расткельген сары тюс — шафран боясынынъ нетиджесидир, амма онынъ паалылыгъындан себеп, эксериет барбаристен ишленген боядан файдалангъанлар, базыда адий согъан къабукъларыны ишлеткенлер.
Къара боя нар къабукълары я да джевизнинъ ешиль къабукъларындан асыл олгъан.
Къырмызы бояны сандал тереги я да чешит ашератлардан япкъанлар.
Усталар ерли осюмлик ве айванлардан асыл олгъан боялардан гъайры Индистан, Туркестан, Туркие, Ирандан кетирильген чешит-тюрлю бояларны да чокъ ишлеткенлер.
Бу бояларнынъ чешит комбинациялары, чешит тюслерни бир-бирине келиштирюв нетиджесинде, басма ве йиплер аджайип ренклер алып, йыллар девамында агъармайып озь гузеллигини джоймай эдилер.
XX асырнынъ сонъунда Авропа ве Русиеден кетирильген анилин, химиявий бояларгъа кечюв боя азырлав ве йип боялав джерьяныны баягъы енгиллештирди, амма токъумаджылыкъ эшьяларынынъ декоратив хусусиетлерине менфий тесир косьтерди.
Бояджылыкъ усталыгъы яваш-яваш озь аньанелерини гъайып этип башлады, колорит кескин, къаба олды, вакъыт кечкен сонъ боялар агъарып башлай эди.
Буларнынъ эписи токъумаджылыкъ эснафынынъ умумий кейфиетине тесир этти.
Токъулгъан ве нагъышлангъан чешит безлер, тюб ве усть урбалары, уфакъ-тюфек турмуш эшьяларынынъ негизи оларакъ — тегиз я да ёлакълы «атма» басма ишлетиле эди.
Бу памукъ я да кетен йиплерден токъулгъан енгиль басма эди.
Памукъ ве кетен Къырымнынъ дженюбий ялыбоюнда ве базы чёль районларында осьтюрильген.
Йиплер эльде ишленгени ичюн олар эр вакъыт тегиз олмагъан.
Койлерде эксериет кендир ве къыджыткъан йипи ишлетильген, шунынъ ичюн басма къатты ве къараджа олгъан.
Атманынъ эни тахминен 30-70 сантиметр олгъан.
Атма токъумаджылыкъ эснафында чёль къырымтатар къадынларына етеджек олмагъан.
Юксек кейфиетли йиплер Бухарадан, Кавказдан да кетирильген.
Озь къавийлиги, тегизлиги, инджелигинен Истанбул бурма йипи белли эди.
Ондан крепдешинни анъдыргъан атма токъуй эдилер.
Фырланта, къушакъ, шалларгъа ишлетиледжек атма адети узьре тегиз олгъан.
Кольмек, шалварларгъа исе ёлакълы атма ишлетильген.
Йиплер башта бояланмагъан.
Табиий ренкли — беяз ве крем тюслю олгъан.
Елакълы басмаларда къырмызы ве къаверенкли йиплер ишлетильген.
XIX асырнынъ сонъунда ве XX асырнынъ башында орьнекли токъумаджылыкъ эсасен ашагъыдаки эшьялар иле такъдим этильген.
Бу — беяз чаршафлар, орьтюлер, пачавралар, марамалар, шербентлер, басма къушакълар, ич кольмеклери, чешит бавлар.
Бу эшьялар келин джиезининъ бир къысымыны тешкиль эткенлер.
Орьнекли токъумаджылыкънынъ бир къач чешити мевджут олгъан.
Орьнеги «сачма атма — безлер, къушакълар, шарфлар токъуладжакъ басманынъ четлери бу техникий усулнен екюнлене эди.
Орьнекнинъ йиплери негизининъ йиплеринден къалынджа олып, ачыкъ-беж ренкли ёлакълы орьнек ярата эдилер.
Бу орьнек Къырымнынъ чёль тарафына аит эди.
Амма дагълы ве ялыбою тарафында да (къаверенкли-къаралы тюслер) расткетириле тургъан.
«Атма къыбрыз» техникасы Къыбрыздан кельмелидир.
Къыбрыз чешити Къырымнынъ ялыбоюнда кениш ишлетильген, онынъ вастасынен чокъ тюслю муреккеп композициялар яратылгъан.
Орьнек йиплери басманынъ устюне тегиз ятып, онынъ устюни толусынен къапата эдилер — «макъат» токъумаджылыгъы ады да бундан келип чыкъкъандыр.
Бунъа бенъзеген токъумаджылыкъ техникасы Шаркъий Акъденъиз боюнда яшагъан деерлик эп халкъларда расткеле.
Къырымнынъ дагълы-ялыбою къысымында «тахталы» техникасы кениш даркъалгъан эди.
Бу техника чешитинде, де юзь, де терс тарафындан алмашып ренкли йиплер тёшемесинден орьнек тешкиль эткен, тахтачыкътан файдаланыла.
Орьнек къабарыкъ олгъаны ичюн, о нагъышкъа ошай.
Бу техниканы софра орьтюлери, пештмаллар токъугъанда ишлеткенлер.
«Тахталы» техникасынынъ даа бир чешити «чильтер» эди,— ренкли йиплер бири-биринден кучюк тешичиклернен айырыла эди.
«Чильтер» техникасы осюмлик ве мимарджылыкъ композицияларны токъумагъа пек онъайтлы эди.
«Тёпели» техникасы чешити юкъарыда къайд этильген чешитлер сырасында энъ аз огренильгендир.
Сакъланып къалгъан весикъалы менбалар ве фотоматериалларгъа коре малюм ки, бу техникада бири-бирине якъын яткъан йиплерден эки тарафлы орьнек яратылгъан.
«Тёпели» техникасынынъ «атма къыбрыз» техникасындан фаркъы шунда ки, мында орьнек къошулгъан алда дегиль де, негизнинъ саде йиплеринен айырылгъан алда токъулгъан.
Шунынъ ичюн де о, «тахталы» техникасына якъындыр.
«Тёпели» техникасы урбалар ве декоратив басмаларны яраштырмакъ ичюн ишлетильген.
«Эвджиярлар» — безетиджи безлер къырымтатар орьнекли токъумаджылыкъ ве нагъышынынъ парлакъ нумюнелери олалар.
Ялта девлет тарихий-эдебий музейининъ фондларында 1 бинъге якъын басма мевджут, оларнынъ эксериетини эвджиярлар тешкиль этелер.
Джумхуриет къырымтатар санат музейининъ фондлары да уникаль токъумаджылыкъ эшьяларынен зенгинлештирильди.
«Эвджияр» сёзюнинъ бир къач манасы бардыр.
Арап тилинде — файдалы олмакъ, къырымтатар тилинде — эвни яраштырмакъ (джыймакъ) манасыны анълата.
Безлернинъ бу чешити хусусан къырымтатар турмушында кениш даркъагъан эди.
Эвджиярларнен савут рафлары, одаларнынъ диварлары ве иляхре яраштырылгъан.
Эвджиярлар келин джиезининъ бир къысымыны тешкиль этип, келиннинъ усталыгъы ве эйиаллыгъы акъкъында малюмат берген.
Зенгин келиннинъ богъчасында 400-500, фукъаренинъ — 200-300 нагъышлы бези олгъан.
Къорантада къыз бала догъгъанынен, джиези азырланып башлана эди, сёз кесим ве той арасында исе бу джерьян авджына ете эди: бу девир тахминен ярым йыл девам эте, къорантанынъ бутюн къадынлары ишке киришип, зарур сайыда нагъышлар азырлангъан.
Юксек кейфиетли ишлев техникасы, ресимнинъ ифаделиги иле айырылып тургъан, энъ кейфиетли токъулгъан эвджиярлар Къырымнынъ дагьлы Шаркъ тарафында япыла эдилер.
Эвджиярларнынъ эсасыны, энди къайд этильгени киби, атмалар тешкиль эткенлер.
Эсасен геометрик орьнек иле бутюн басма толдурыла; ортасында — сийрек, четлеринде сыкъ орьнеклер ишленген.
Эвджиярларнынъ колорит ренклери аньаневий: къара, беяз, къырмызы, сары, базыда къошма оларакъ, ешиль, мавы, культюс ола эди.
Къырымтатарларнынъ декоратив ве турмуш безлери пек чокъ эди, бу — юзь безлер, тиз безлер, дивар безлери, софра безлери...
Олар токъума ве нагъыш орьнеклеринен яраштырылгъан.
Безлернинъ тар четлери нагъышлангъан, эки уджундаки орьнек бир-бирини текрарлагъан.
Осюмлик нагъышларына, джиддий геометрик орьнекке нисбетен, тасавур ве ишлевде сербестлик берген.
Къырымтатар санатынынъ хусусий чизгилери — ольчю дуйгъусы, токътамалыкъ ве шекиллерининъ инджелиги къадын-къызларнынъ баш орьтюлери марама ве шербентилерде озь аксини таптылар.
Памукъ, кетен, йипек марамаларны къоджагъа баргъан къадынлар орьткенлер.
Марамалар озь ифаделиги ве декорнынъ байлыгъы иле айырылып тура эдилер.
Мараманынъ орьнегине маден де кирсетилип, басма даа агъырджа ола эди.
Далгъалангъан четлерини гыржыва ве пускуллернен яраштыра эдилер.
Къадынлар мараманы феслерининъ устюне ташлай эдилер.
Юкъарыдаки эки кошесини ченъгенинъ астына кетирип багълай эдилер, ашагъыдаки эки уджу исе аркъаларында салынып тургъан, заруриет пейда олгъанда, къадынлар мараманен бетлерини къапата бильгенлер.
Къырымтатар санат музейининъ фондларында булунгъан марамаларгъа коре, оларнынъ ренклери аньаневий — беяз земин устюне къырмызы-къара орьнек къоюлгъан.
Мараманынъ тар тарафлары гъает яраштырылгъан.
Орьнекнинъ эсас элементи — къаранфильнинъ услюплештирильген шекили.
Чечеклер учь сырагъа учер дане къоюлгъан олып, дёрткошелик асыл этелер.
Дёрткошеликлер исе мараманынъ уджунда кенъ шерит асыл этелер.
Орьтюнинъ кенъ тарафлары бири-бирини алмаштыргъан буюк-кучюк ромбларнынъ учь къатлы басамакълар — назарлыкълар характерний ташыгъан геометрик шекиллернен яраштырылгъан.
Баш орьтюси — шербенти (иран тилинден «сарбанд», сар — баш, банд — бав) къоджагъа даа бармагъан, яш къызларгъа къарарлаштырылгъан.
Оларны Кавказдан, Тюркиеден кетирильген индже тюльбентиден тиккенлер.
Негизи индже, енгиль олгъаны ичюн нагъышы да индже памукъ, йипек йиплернен ишленген.
Токъумаджылыкъ эшьяларнынъ мукеммель геометрик орьнеклеринден фаркъ этерек, нагъышлангъан эшьяларнынъ осюмлик орьнеклери басманынъ устюнде сербест ерлешип, ярышыкълы композицияларгъа чевирильгенлер.
Бугуньде-бугунъ Къырымда къырымтатар миллий токъумаджылыкъ ве нагъышы тикленювининъ фааль джерьяны кетмекте.
90-нджы йылларнынъ башында Къырымнынъ бир сыра районларында курслар ачылып, къырымтатар къызлары аньаневий санат сырларыны огрендилер.
Бу акцияларда профессионал рессамларымыз да иштирак этелер.
Халкъ санатыны яхшы бильген белли уста Мамут Чурлу эки тарафлы аньаневий нагъыш иле ишленген токъума паннолар сериясынынъ муэллифидир.
Чурлу озь эсерлерини, эксериет, истидатлы усталарнен бирликте ярата, олар муэллифнинъ гъаелерини амельге кечирип, эшьяга озь услюп ве усталыкъларыны кирсетелер.
Алтын тикиш къырымтатар манзаралы-амелий санатынынъ гьурурыдыр.
Алтын я да кумюш йиплернен ишленген нагъыш колорит чешитлигинен айырылмаса да, йиплер къалын олгъаны себебинден къабарыкъ нагъышнынъ озю ифадели ярыкъ-кольге эффектини бере.
«Алтын тикиш устасы тикишни ачыкъ-айдын ишлегени ве орьнеклери усталыкъле ерлештиргени нетиджесинде юксек бедиий семерелерге ирише, олар ренкли йиплернен ишленген нагъышлардан къалышмайлар.
Алтын нагъышны бедиий джэттен дюльберлиги ве байлыгъы боюнджа юксек къакъма санаты я да гравёрнинъ ишинен тенъештирмек мумкюн», — деп язгъан П. Чепурина.
Джумхуриет къырымтатар санат музейининъ фондларында къырымтатар алтын нагъышларынынъ уникаль нумюнелери мевджут.
Оларнынъ арасында — киселер, енъ къапакълары, баш кийимлери, елеклер, эркек ве къадын-къызлар урбалары бардыр.
XIX асырнынъ сонъуна ве XX асырнынъ башына аит къырымтатар къадын-къызлар антерининъ бир къысмы — алтыннен нагъышлангъан енъкъапакълар эди.
Чыкъарылгъан енъкъапакълар трапеция шекилинде олып, паалы басмалардан, эксериет, къою-вишне тюстеки къадифеден тикиле эди.
Астары атластан тикиле, билекни къатты сарып тутмасы ичюн, енъ къапакънынъ ичине кягъыт къоюлгъан.
Енъкъапакълар осюмлик орьнеклеринен (беш, еди, секиз япракълы усюплештирильген лялелер) мыкълама ве къаснакъ техникасында ишленген.
Енъкъапакъларнынъ четлери алтын йипли сыджым иле чевреленген.
Алтыннен ишленген урбалар онынъ саибининъ ичтимаий ве маддий вазиетининъ косьтергичи эди.
Эркеклер, къадынлар, балалар кийген къыскъа тончыкълар пек зенгин сюслендирильгенлер.
Тончыкълар къадифеден тикильгенлер.
Алтын нагъыш енълеринде, аркъасында, омузларында, коксюнде ишленген орьнеги аньаневий осюмлик тасвирлери эди.
Бургъучлангъан филислер бутюн земинни къаплап, базыда айры бадем ве чечеклерге айырыла эди.
Тедкъикъатчылар бургъучлы орьнекте Бизанснынъ тесирини корелер.
Иран ве Туркие санатынынъ тесирини исе, оларда кениш даркъагъан «бадем» орьнеги мында да мевджутлыгъынен анълаталар.
Аньаневий баш кийими — феслер де алтыннен ишленгенлер.
Джумхуриет къырымтатар санат музейинде мевджут алтын фес бутюнлей алтыннен ишленген, тёпелигинде секиз япракълы чечек, четлеринде де айны бу чечек, амма уфакъча, янында да ири кертикли япракълар ишленген.
Джумхуриет къырымтатар санат музейининъ къыйметли экспонатларындан бири — XX асыргъа аит байрамлыкъ антеридир.
О, къою-мор йипек атластан тикильген, «къаснакъ» техникасында алтын сыджымнен ишленген.
Сыджым эльде букюльген ве антернинъ устюне осюмлик орьнеги шеклинде тикильген.
Ишлеме ёлакънен антернинъ бутюн огюнден якъасына котериле, оймасыны айлана; ашагъысында антернинъ эки кенарындаки йыртыкълары да алтын сыджымнен яраштырылгъан.
Эркек урбалары да алтын сыджымнен яраштырылгъан.
Джумхуриет къырымтатар санат музейининъ коллекциясында XX асырнынъ башына аит миллий эркек костюми мевджут — юксек якъалы къыскъа тончыкъ, догъру балакълы штан.
Тончыкънынъ бутюн огю ве енъкъапакълары алтын сыджым иле гъырджыва киби ишленген.
Орьнекнинъ эсас элементлери — боюнда ишленген далгъалы сызыкълар, оларгъа къошма оларакъ адий чечеклер ишленген.
Алтыннен ишленген гъает популяр эшьялардан бири — киселер эди.
Киселерни, адети узре, къадынлар, яш къызлар озь акъайлары ве нишанлыларына тиккенлер, шунынъ ичюн де киселер эксериет къадын шеклинде олгъаны тесадюф дегильдир.
Санатта къадын шеклининъ тасвирленюви тарихий тамырларнен багълыдыр.
Бунъа ошагъан мевзулар кениш Аврасия регионынынъ терракот пластикасында козетилелер, олар Алланынъ къадын къыяфети гъаесинен багълыдыр.
Къырымтатар санатында бу шекильнинъ сакъланып къалувы ислямдан эвельки санат аньанелерининъ къавийлигининъ делилидир.
Ихтимал, бу аньанелер, антик девирде Къырымнынъ къадимий эалиси табынгъан Къызнынъ образына барып етедир.
Кисе, адети узьре, дёрт къысымдан ибарет ола.
Ог ве арт къысымы ве эки ян тарафы, олар ичине тикильгени ичюн корюльмейлер, амма кисеге колемли шекиль берелер.
Кисенинъ юкъары къысымына, оны къушакъкъа багъламакъ ичюн, йип тикиле.
Шуны мытлакъа къайд этмели ки, кисенинъ гъает муреккеп земини бургъучлы ве осюмлик орьнеги буюк усталыкънен ишленген.
Алтын ишлеменен яраштырылгъан киселернинъ сырасында, XX асыргъа аит къадифеден тикильген ве уфакъ боюнджакъларнен яраштырылгъан кисе айрыджа турмакъта.
Бойле эшьяларны Кезлевде ишлегенлер.
Кисенинъ земини чифтленген боюнджакъларнен нагъышлангъан.
Тикиджи уста бош ер къалдырмамагъа тырышкъан, чюнки ислям тасвирий аньанелери боюнджа, бошлукъ ясакъ этильген.
Мезкюр кисенинъ орьнеги, къырымтатар манзаралы санаты аньанелерининъ узюльмегенини ве чечек я да бардакъ ичинде чечек тасвири орта асырда энъ кениш даркъагъан мевзу олгъаныны тасдикълай.
Бунынъле бирликте, орьнекнинъ белли бир дереджеде саделиги санат савиесининъ яваш-яваш тюшкени акъкъында да делялет бере.
1991 сенеси Акъмесджит шеэринде «Къырымтатар нагъышы — къадифе устюнде алтын ишлемени гъайрыдан тиклев» лейхасынынъ черчивесинде «Орьнек» кучюк ишханесининъ базасында онынъ тешкилятчысы С. Меметовнынъ ве Къырымтатар медениетини гъайрыдан тиклев боюнджа координацион меркезининъ тешеббюси иле миллий нагъыш курслары ачылды.
Москвадан давет этильген 3. Бекирова Акъмесджиттен, Багъчасарайдан, Джанкойден, Судакътан истек бильдирип кельген яш усталаргъа дерс берди.
Бугуньде-бугунь Акъмесджитнинъ «Элял» этномеркезинде алтын ишлемели сувенирлер истисалы аякъкъа турмакъта.
Усталарнынъ эсас макъсады — эшьяларнынъ унутылгъан шекиллерини, аньаневий орьнек ве нагъыш технологиясыны гъайрыдан тиклемек, ишлемели эшьяларны тек миллий сувенир оларакъ дегиль де, земаневий турмуш ве костюмнинъ бир къысмы дереджесине котермектир.
Алтын ишлемели эшьяларнынъ бир къысмы Мамут Чурлунынъ эскизлери боюнджа япылгъандыр.
Олар график характер ташыйлар, филигранлыкътан марум этильгенлер, лякин бунъа бакъмадан, къырымтатар миллий орьнегининъ характери сезильмекте.
Земаневий алтын ишлемелернинъ аджайип нумюнелери, деп Эльвира Муратова (1970 с. д.) ве Эльвира Османованынъ (1961 с. д.) эшьяларыны саймакъ мумкюн.
Бундан эвель нагъыш къызларнынъ авескярлыкъ эгленджелери эди, амма Къырымгъа кочип кельген сонъ алтын нагъыш курсларыны битирип, энди бир къач йылдыр ки, оларнынъ эсерлери Къырымда, Москвада, Киевде, Туркие ве Алманияда отькерильген манзаралы-амелий санат сергилерини яраштыралар.
Алтын ишлемелер боюнджа истидатлы уста Диляра Галактионова (Хасанова), (1929 с. д.) — халкъ устасы Амет Къалафатовнынъ торуны ал-азырда Ташкентте яшай.
Онынъ эсерлери тек Отра Асия музейлеринде дегиль де, Балтыкъбою, Алмания, Америкада да озюне ляйыкъ ер алмакъталар.
Д. Галактионова килим ве гобеленлер киби пек чокъ алтын нагъышлы эсерлернинъ муэллифидир.
Уста, къырымтатар токъумаджылыкъ аньанелерини девам этерек, озь эсерлерине земаневий профессиональ рессамнынъ дюньябакъышы ве гъаелерини кирсете.
«Бахт къушу», «Дженнет къушлары» киби ренкли композициялар — бу орьнекли, темсилли мевзуларнынъ къуш, айван, чечеклернинъ реаль тасвири иле бирлештирильген эсерлердир.
Тедкъикъат этильген материалларнынъ талили къырымтатар нагъышы услюбининъ эсас чизгилерини бельгилемеге имкян бере.
Бу — орьнек мевзуларыны сечювде, чечек, осюмлик элементлерине — япракъ ёллагъан индже пытачыкъларгъа, услюплештирильген чечек тепсичиклерине — устюнлик бериле.
Мусульман санатынынъ хусусиетлери, иште, бунда ифаделенелер.
Алла яраткъан дюльберликнинъ темсили олгъан чечек мевзулары, дженнет багъчасы етечки роль ойнагъанлар.
Къырымтатар чечек орьнегинде енгиль абстракция олмакънен бир сырада, озюнинъ хусусиетлери де бар.
Меселя, мевзудан гъает тыш Иран орьнегинден фаркъ этерек, онынъ ресимлеринде Къырым табиатынынъ прототиплери танылып турмакъта.
Нагъышнынъ композициясы симметрия къанунларына къатты риает эте, симметриянынъ меркези чечек, умумий композицияда нейтраль земинге муим роль айырыла, бу исе нагъыш ресимине хафифлик ве енгиллик багъышлай.
### 3.4. КИЛИМ ТОКЪУМАДЖЫЛЫГЪЫ
Айванасравджылыкъ ходжалыгъы, зенгин хаммал базасы (юксек кейфиетли юнь мевджутлыгъы) Къырымда килим токъумаджылыкъ саасынынъ инкишафыны бельгиледилер.
Ал-азырда биз тек чешит килимлер акъкъында тасавургъа маликмиз.
Бу тюксюз, паласкъа ошагъан килим.
Язма менбалар ве корьген-бильгенлернинъ малюматларына коре, Къырымда тюклю килимлер де токъулгъан, лякин асырнынъ башында бу эснаф ялынъыз тюклю асма торбалар ясав дереджесине тюшти.
Къырым музейлериндеки тюклю килимлернинъ тедкъикъаты нетиджесинде, олар къырымтатар дегиль де, Кавказда токъулгъан, килимлер олгъаны белли олды.
Джумхуриет къырымтатар санат музейининъ хадимлери килим токъумаджылыкъ нумюнелерини къыдырув боюнджа иш алып бармакъталар.
Бу мевзу ачыкъ ве джиддий огренюв севиесинде булунмакъта.
1996-1997 сенелери ТИКА Туркие инвестиция агентлиги ве Къырымтатар халкъы Меджлиси тарафындан тюклю килим токъумаджылыгъы курслары тешкиль этилип, ишбу бир йыллыкъ окъувны тахминен 20 адам битирди.
2000 сенеси Джумхуриет къырымтатар санат музейининъ хадимлери Л. Тевфикъова ве Л. Гъафарова аньаневий къырымтатар орьнеклери эсасында земаневий къырымтатар тюклю килими ичюн бир сыра орьнек эскизлери ишледи.
Курсларны битирген ве юксек дагълар арасында ерлешкен Коккозь коюнинъ «Коккозь» адлы Къырымтатар эснафлар музейинде килим токъумаджы олып чалышкъан Зейнеп Мусаева Джумхуриет къырымтатар санат музейининъ хадимлери ишлеген эскизлери боюнджа, ихтимал сонъки 100-150 йыл ичинде ильки къырымтатар тюклю килимини токъуды.
Онынъ колеми 160 см х 220 см.
Эбет, тюклю килим токъумаджылыгъы эснафыны тиклев боюнджа ишлер энди башланмакъта.
Бу иште Джумхуриет къырымтатар санат музейи ве «Коккозь» къырымататар медений-этнографик меркези эсас роль ойнамакъталар.
Килим токъумаджылыгъы ялынъыз къырымтатар эснафы дегиль.
Бугуньде-бугунь килим истисалы Орта Асияда, Кавказартында, Украинада, Туркиеде, Мысырда, Булгъаристанда, Романияда, Молдовада беллидир.
Оларнынъ мевджутлыгъыны та XI асырда Махмуд Къашгъарлы къайд эткен, о, килим — бу орьнекли чаршаф, килимнен пол ве диварларны къапаталар, деп язгъан.
Килим аткъы йиплери негиз йиплерининъ арасындан кирсетилип, муреккеп чатышувлар вастасынен токъула.
Эксериет юнь, базыда исе памукътан токъула.
Килим ичюн геометрик орьнеклернинъ этрафында арачыкълар характерлидир.
Бу тешичиклер негиз йиплери аткъы йиплернен сарылып, аткъы йиплери озь ёнелишини денъиштирген ерлерде асыл олалар.
Башкъаджа айткъанда, орьнек яратмакъ ичюн, аткъы йиплери орьнекнинъ шеклине коре бир-бирине якъынлашалар ве бири-биринен багъланмайып, кене де айры кетелер.
Нетиджеде, эр бир сырада, аткъы йиплери бир-бирине якъынлашкъан ерлерде — чильтер пейда ола.
Аткъынынъ бир-биринен чатышмагъан йиплери бир къач айланмадан сонь боюна ве диагональ ёнелишлерде озь ерлерини авуштыралар, бунынъ нетиджесинде орьнекнинь чевресинде басамакъ шеклинде юксеклиги 5-7 я да 7-10 мм олгъан тешичиклер пейда олалар.
Орьнек чевресиндеки чильтер буюк ве кучюк орьнек мевзулары ифадели ве график черчивесининъ ролюни ойнамакънен бир сырада, токъулгъан эшьягъа орьме эффектини берелер.
Килим токъума технологиясы онынъ орьнек шекиллерини де бельгилей.
Бу — геометрик орьнеклер — ромб, учькошеликлер ве иляхре.
Килимде осюмлик, денъиз я да башкъа тасвирий мевзулар ишлетильсе биле, олар геометрик шекиллерини къабул этелер.
Къырым килимлеринде, эксериет, саде геометрик шекиллериндеки орьнеклерни расткетиремиз.
Бу, килим орьнеги мында инкишаф олунмагъаныны, инкишаф олгъан исе биле, ялынъыз ресимни саделештирюв тарафына олгъаныны тасдикълайлар.
Умумен, XX асыргъа аит къырымтатар килимлерининъ орьнеклери бундан эвельки девирге аит килим токъумаджылыкънынъ аньаневий элементлери ве композициялары эсасында ишленгенлер.
Олар эски эшьялардан тек ренк аэнклери иле (табиий боялар фабрика истисалынынъ бояларынен денъишкени тесир эткен) айырылалар.
XX асырнынъ башында Къырымда тек тёшеме килимлер, намазлыкълар, орьнекли ве саде кийизлер, эйбелер, торбалар токъулгъан.
Оларнынъ азырланувы эм ходжалыкъ-турмуш эм де мерасим ихтияджларынен багълы эди.
Меселя, бай келиннинъ джиезинде 2-3 оданы тёшемек ичюн килимлер ола эди.
Эксериет оларнынъ колеми — 1,5 х 3,5м; 2 х 4 м, намазлыкълар 0,9 х 1,5 м колеминдже ола тургъан.
Килимлер пек тыгъыз олмай эди, чюнки оларны горизонталь тезьяларда токъугъанлар.
Муэллиф озь тедкъикъат ве хулясаларыны 1945-1990 сенелери деврине аит килимлернинъ талили эсасына базанып япмакътадыр.
Амелий санатнынъ дигер чешитлеринде олгъаны киби, килим токъумаджылыкънынъ озюне хас техник ве бедиий усуллары бар.
Олар къадимий заманларда пейда олып, ондан сонъки асырларнынъ сынавындан кечкенлер, шунынъ ичюн де олар гъает къаттыдыр.
Бу эснафнынъ маддий делиллери гъайып олды, базы элементлерининъ адлары, килим орьнеклерининъ ресимлери унутылды.
Я асырнынъ башында эльде токъулгъан эшьяларгъа ихтиядж эксильди де, халкънынъ фаджиалы такъдири нетиджесинде де онынъ бутюн медений дегерликлери бутюн дюнья бойлап сепильди де.
Бунъа бакъмадан, сюргюнлик ерлеринде де килим токъумаджылыгъынен огърашкъан уста къадынларымыз бу иджадиятнынъ нумюнелерини бизим куньгедже алып кельдилер.
Озьбекистанда Андижан виляетининъ Палванташ коюнде озюне хас килим истисалы боюнджа меркез мейдангъа кетирильди.
Онынъ эсасыны Къырымнынъ Судакъ районындан чыкъкъан усталар тешкиль эттилер.
Орта Асия халкълары, озьлери де къадимий килим токъумаджылыкъ аньанелерини ташыгъан халкълар оларакъ, шубесиз ки, къырымтатар усталарынынъ иджадына тесир эттилер.
Бунъа бакъмадан, такъдим этильген нумюнелер къырымтатар килимлери оларакъ бакъыла, чюнки олар Къырымдан чыкъма миллий чизгилерни сакълап къалмакъталар.
Эвде токъулгъан килим.
Килимнинъ композициясы чильтерли, басамакълы ромблардан ибарет, олар земинсиз бошлукъта сыраларнен ерлештирильгенлер.
Орьнекни асыл эткен басамакълар килим токъув техникасынынъ нетиджесинде асыл олгъанлар.
Ромбларнынъ эр бир сырасы дигеринден ренк джеэттен фаркъ эте.
Беяз земинли ромбларнынъ устюнде колеми кучюкче ферузе тюслю ромб, онынъ устюнде къою-гульгюли ромб, онынъ ортасында ферузе тюсте кучюк дёрткошелик ерлешкен.
Экинджи сыра исе — ферузе, онынъ устюнде къара, къаранынъ устюнде къою-гульгюли ромб, онынъ ортасында ферузе дёрткошелик ерлешкен.
Композициянынъ белли бир меркези ёкъ, оны истегенинъ киби девам эттирмек мумкюн.
Килимнинъ тар четлеринде бордюр ёлакълар токъулгъан, олар беяз чызыкънен бельгиленген олып, устюнде бир-бирини алмаштыргъан портакъал тюс, ешиль, къою-гульгюли «пахлава» орьнеги токъулгъан.
Йиплер анилин бояларнен боялангьан.
Буны отькюр ренклер исбат этелер.
Юнь тегиз боялмагъан.
Айны бу орьнек мувзусы да, умумен композициянынъ озю де бу я да бираз денъишкен варианты чешит халкъларда, шу джумледен Орта Асияда, Кавказартында, Иранда да мевджуттыр.
Бу орьнек эм айванасравджылыкъ, эм де ерлешкен, топракъ ишлеринен огърашкъан къабилелер арасында расткеле; онынъ тамырлары къадимий санат элементлерине барып ете.
Бунъа бенъзеген басамакълы ромблар шекилиндеки мевзулар Туркменистан ве Озьбекистаннынъ территориясында тапылгъан энеолит кираметинде де ишлетильгенлер.
Къырым килим токъумаджылыгъына оларны Судакъ районында ерлешкен огъуз-сельджуклардан келип чыкъкъан тюркий кочебе къабилелери алып кельгенлер, оларнынъ килимлеринде бу мевзулар гъает кениш даркъагъан эди.
Элементнинъ темсили топракъ.
О эв, къадын ве умумен мейва берген башлангъыч гъаесинен багълыдыр.
Ромбнынъ ортасында нокъталар (бизим мисальде — кучюк дёрткошелик) урлукъ манасыны бильдире биле.
Усталарнынъ озьлери мевзунынъ манасыны бильмейлер, о, яраштырыджы бельги оларакъ къабул этиле.
Усталар ифадели ренклер вастасынен орьнекнинъ ритм ве динамикасыны косьтере бильгенлер.
«Къыбрыз» техникасында токъулгъан килим.
Негизи — памукъ, атмасы — юнь, килимнинъ композициясы чильтерли.
Бир сыра тишли медальонларны ромблар сырасы денъиштире.
Башкъа тюркий халкъларнынъ килим токъумаджылыгъында ярдымджы роль ойнагъан элементлер бу килимде эсас элементлердир.
Тишли медальон — бираз денъишкен секиз кошели тепсичик санатта энъ къадимий соляриум темсиллеринден биридир.
Тепсичик земининдеки ромб, юкъарыда къайд этильгени киби, берекет гъаесинен багълыдыр, бу гъаени шекильнинъ ортасындаки нокъта — урлукъ да тасдикълай.
Орьнекнинъ умумий манасы акъкъында айтаджакъ олсакъ, о, энди юкъарыда айтылгъаны киби, берекет тилев гъаесинен багълы.
Лякин килимни токъугъан усталар ичюн композиция тек ярашыкъ оларакъ къулланылгъан.
Килимнинъ эки тар тарафы «пахлава» орьнегинен сынъырлангъан, «пахлавалар» контраст тюслю.
Килимни токъугъан уста эсас дикъкъатыны онынъ колорит чезимине айыргъан.
Къара земинде къою-гульгюли ве ферузе-культюс тепсичиклер ве беяз черчивели ромблар зынджыры пек ярашыкълы корюнелер.
Ромбларнынъ озьлери контраст ренклернен айырылып туралар.
Килимнинъ декоративлигини элементлернинъ ритм ве ифаделиги къайд этмекте.
Эвде токъулгъан килим, негизи памукъ, атмасы юнь.
Композициясы юкъарыда бакъылгъан килимге ошай, лякин бираз денъиштирильген.
Ромблар зынджырынынъ ерине килимнинъ чевреси бойлап алтыкошеликлер зынджыры чекильген.
Отькюр ренклер принципи сакъланып къалгъан.
Юкъарыда бакъылгъан эки килимнинъ композициясы да Иран, Кавказ, Орта Асияда айванасравджылыкъ къабилелернинъ килим токъумаджылыкъ истисалында расткеле.
Къырым санатында исе олар, мында ассимиляция олгъан айванасравджылыкъ къабилелернинъ кирсеткен чешит къатламларыны акс эттирелер.
Эвде токъулгъан килим, негизи памукъ, атмасы юнь.
Онынъ ресими Судакъ районы ичюн типиктир.
Килимнинъ композициясы агълыдыр.
Онынъ эсасында — алтыкошелик ве ромблардан ибарет бир-бирине тийген зынджырлар, оларнынъ ичинде исе — даа кучюк орьнеклер.
Алтыкошеликлернинъ къара земининде — уфакъ алтыкошеликлер, оларнынъ да къувурчыкъ ильмеклери бар.
Алтыкошеликнинъ ортасында — 5 бельгиси ерлештирильген.
Ромбларнынъ ичинде — бойнузлы геометрик шекиль.
Килимнинъ тар четлеринде — бордюр ёлагъы, онынъ земининде сыранен 5 бельгилери ерлештирильген.
Бу бельги токъумаджыларнынъ арасында «арслан агъзы» адынен беллидир.
Мезкюр ресим кениш малюмат ташымакъта.
Онынъ композициясы, шу джумледен онынъ элементлери де, туркменлернинъ йомуд килимлерининъ гъает саделештирильген ресимидир.
Къувурчыкъ ильмекли алтыкошелик — бу йомуд тюйлю килимлерининъ эсас медальоныдыр.
Ромбнынъ ортасындаки геометрик шекиль исе — айванасравджылыкъ къабилелернинъ санатындаки классик элементлер, о, къоюн бойнузлы ромбдан ибареттир.
Ильмек шекильдеки элементлер «тырнакъ» адынен беллидир.
Къуш «тырнакълары», туркмен къабилесининъ тотемлеринден бирисидир.
5 бельгисининъ манасы акъкъан сув гъаесинен багълыдыр.
Килимнинъ ресими энъ эвеля этногенетик джерьянлар нокътий-назарындан меракълыдыр.
Онынъ Къырым килим токъумаджылыгъында сакъланып къалгъаны шуны бильдире ки, сельджук къабиле бирлешмесининъ теркибине кирген туркмен йомуд къабилелери Къырымда ассимиляциягъа огърангъанлар.
Йомуд килимининъ орьнеги саделешкенини, къадимий къабиле бельгиси озь манасыны ёкъ эткенини козь огюне алсакъ, Къырымда туркмен килим ресимлерининъ аньанелери яваш-яваш зайыфлашкъаны акъкъында хуляса чыкъара билемиз.
Уста бу килимни токъугьанда эсас эмиетни онынъ сюсленювине берген.
Къою земинде орьнекнинъ элементлери ифадели график бельгилер киби къабул этилелер, олар къарама-къаршы ренклернен айырылгъанлар.
Ачыкъ тюслю элементлер къою земинде, къою тюслер — ачыкъ земинде.
Бу ресимге ачыкъ-айдынлыкъ, ифаделик, график чизгилерини бере.
Агълы композициянынъ озю исе сары чевре сызыгъы иле къайд этильген.
Эвде токъулгъан «таракълы» килим, негизи памукъ, атмасы юнь.
Бу ерде бир-бирини алмаштыргъан ёлакълар принципи эсасындаки композицияны коремиз.
Килим токъумаджылыкъта композициянынъ бу чешити энъ эскиси сайыла.
О, палас киби тюйсиз килимлерде сакъланып къалды; агъ-медальонлы композиция типине хас олгъан килимлерде пек сийрек расткеле.
Килимнинъ бою эки чешит ёлакълардан ибареттир.
Кенъдже ёлакъ — ромб ве «таракъ» элементлеринден ибарет.
Килимнинъ ортасынла чифт «таракъ», килимнинъ эки эни бир ерге тикильгени нетиджесинде пейда ола.
Юкъарыда къайд этильгени киби, бу элемент къырымтатар темсилинде буюк эмиетке малик олгъан, чюнки о, Чынъгъызларнынъ тамгъасы олгъан.
Оларнынъ несиллери — Герайлар Къырым ханларынынъ сюлялесидир.
Тарджа ёлакъ «пахлаваларнен» сюслендирильген, оларнынъ боюна тек чевреси сызыкънен айырылгъан саде ёлакъ къоюлгъан.
Ресимнинъ темсилий манасы акъкъында бир шей айтмакъ къыйын.
Килимни токъугъан уста онъа таныш олгъан ве онынъ тасавурында насылдыр манасы олгъан орьнек мевзуларыны бир ерге топлап, композиция яраткъан.
Умумен, килимнинъ композициясы геометрик шеклиндеки ресим оларакъ къабул олуна.
Уста къою-къырмызы, ферузе, эрылгъан, алтынтюсли, къара (земин) киби беш тюсни ишлетип, ренк ифаделигине иришкен.
Намазлыкъ, эвде токъулгъан, палас техникасында токъулгъан.
Негизи памукъ, атмасы юнь.
Эсас элементлери — «таракъ», «арслан агъызы».
Композиция — ёлакълы намазлыкънынъ къою-культюс земининде — кенъ ёлакъ ве «таракъ» — «арслан агъзы» — «таракъ» учьлюгинен ве чевреси сызыкълы, орьнексиз эки ренкли ёлакъларнен невбетнен алмашалар.
Орьнекнинъ элементлери — бир тюслю, ири, ачыкъ-айдын, ифадели.
Намазлыкънынъ эсас ренклери — къою-культюс (земини), ферузе, къою-гульгюли.
Намазлыкънынъ композициясы намазлыкъларгъа хас композициянен багълы дегиль.
Намазлыкъларда михраб тасвири олмасы шарт эди.
Ихтимал, къырымтатарларнынъ арасында вакъыт кечкен сайын намазлыкъ композициясынынъ элементлерине къатты риает этюв меджбур олмагъандыр.
Девирлер кечкен сайын намазлыкъларнынъ орьнеклери пек денъишти, амма бунъа бакъмадан, къырымтатарларнынъ арасында намазлыкъ тек колеми джэттен фаркъ эте, о, ятып намаз къылгъан инсаннынъ къыяфетине къарарлаштырылгъан.
Эвде токъулгъан намазлыкъ, палас техникасында токъулгъан.
Негизи памукъ, атмасы юнь.
Орьнекнинъ эсас элементи — «таракъ».
Мезкюр килимде, композициянынъ меркезинде ерлештирильген учь тиши эки тарафкъа бакъкъан чифт «таракъ» элементлери, намазлыкъ бою кенъ ёлакънен созулып, михраб шеклини ачыкъ-айдын яраталар.
Амма ресимнинъ энъ «икяеджи» элементи — къаршымызда намазлыкъ олгъаныны тасдикълагъан энъ юкъарысында токъулгъан кучюк къара учькошеликтир.
Бу учькошелик намаз къылгъан инсан къайсы тарафкъа седжде этмек кереклигини, башыны къаерге эгмек кереклигини косьтере.
Седжде эткенде баш ве къолларнынъ ерини «косьтерип» токъумакъ усулы Орта Асияда да, Кавказда да халкъ арасында ишлетильген.
Бундан да гъайры, учькошелик — назарлыкъ шекли олып, къара кучьлерден къорчалангъан.
Бу фактнынъ меракълылыгъы шунда ки, ислям динине аит диний эшьянынъ устюнде путперестлик темсили сакъланып къалгъан.
Учькошелик ерлешкен ёлакъ бутюн композиция ичинде ешиль тюслю бирден-бир элемент олгъаны да тесадюф дегильдир.
Ешиль тюс — ислям дини тюсю эшьянынъ диний характерли олгъаныны бир даа тасдикъламакъ ичюн хызмет эте.
Килим халкъ арасында диний мерасим — намаз къылмакъ адети сакъланып къалгъанынынъ делили оларакъ, этнографик нокътаий-назардан буюк меракъ догъурмакъта.
Онынъ декоратив хусусиетлери гьает садедир, мында ишлетильген къою-къырмызы ве портакъал ренклер, ихтимал, ялынъыз бу боялар олгъанындан себептир.
Биз бакъып чыкъкъан килимлернинъ эписи бедиийлик нокътаий-назарындан тенъ къыйметли дегильдир.
Лякин тарихий, этнографик джеэттен меракълы оларакъ, олар къырымтатар килимлерине хас чизгилерни огренмеге ве бельгилемеге имкян берелер.
Бойлеликнен, биз килимнинъ ресими, огъуз-сельджук къабилелернинъ миграция далгъасынен келип кирген, айванасравджылыкъ къабилелернинъ килим токъумаджылыкъ санатына хас орьнеклернинъ гъает саделешкен элемент ве мевзуларыны сакълап къалгъаныны коремиз.
Тарихий кечмишлери огъуз-сельджук къабилелеринен багълы олгьан туркмен, озьбек, къыргъыз, азейбарджанларнынъ килимлеринде де бойле элементлер даркъалувы бу фактларны исбат этелер.
Ресим къатты геометрик характер ташымакъта, орьнекнинъ эр бир элементининъ эвель темсилий манасы олгьан, сонъра о, джоюлып, декоратив, эйилик тилеген темсильге чевирильген.
Колорити чешит, ренклернинъ сайысы еди-секизге чыкъа — ферузе, къырмызы тюслернинъ чешит аэнклери ишлетильген.
Бойле тюслер къырымтатар токъумаджылыгъына хас дегиль.
Мында асырдан-асыргъа тек табиий боялар ишлетильген, олар исе бойле отькюр, кескин ренклер бермеген.
Анилин къулланылгъаны себебинден, колорит пек отькюр, ренклер озь теренлиги ве темизлигини ёкъ этелер.
Элементлернинъ чевреси къайд этильмей, олар ерлешкен земинининъ къарама-къаршы тюсюнен бири-биринден айырылалар.
Тар шеритлери гъает ачыкъ орьнекленген.
1990 сенесинден берли Къырымда килим токъувнынъ техник ве бедиий усулларыны гъайрыдан тиклев боюнджа программа ишлеп чыкъылмакъта.
Къырымтатар къадын-къызлар бирлигининъ тешеббюси иле, Каунтерпарт Консорциум (Алмания) фондунынъ къолтувувында Судакъ шеэринде килим токъумаджылыкъ меркези тешкиль этильди.
Программанынъ ёлбашчылары — Ф. Асанова (ал-азырда Джумхуриет къырымтатар санат музейининъ ильмий хадими) ве сонъра М. Чурлу бу программанынъ ёлбашчылары олдылар.
Мезкюр программа 1994-1995 сенелери амельге кечирилип башланды.
Новороссийскте сакъланып къалгъан екяне къырымтатар тезьясы тапылды.
Оны Къырымгъа алып кельдилер ве онынъ конструкциясы эсасында даа 45 тезья джыйылды.
Бойлеликнен, Къырымда килим токъумаджылыкъ эснафыны гъайрыдан тиклемек ичюн земин яратылды.
Бугуньде-бугунъ аньаневий килим джиддий тедкъикъат, эджнебий инвестицияларны джельп этюв саасына чевирильмекте.
Украинада йиплерни табиий бояларнен боялавнынъ уникаль технологиясы исе Къырым килимлерини чет эльде белли токъумаджылыкъ меркезлерининъ эшьяларынен бир сырагъа къоя.
Бугуньде-бугунь Къырымнынъ бир сыра районларында килим токъумаджылыкънен огърашалар.
1994 сенеси Мамут Чурлу ёлбашчылыгъында Шаркъий Къырым бойлап отькерильген экспедиция, бу эснаф гъайрыдан тикленгенини ве инкишаф эткенини тасдикълагъан пек чокъ материаллар къайд этти.
Бундан да гъайры, альбомда Раздольное (Акъ-шейх) районындан (1997 с.) уста Нияра Решатованынъ килимлери де такъдим этильген.
Решатова озь ишинде анилин бояларынен боялангъан юнь, синтетика, памукъ йиплер къуллана.
Устанынъ композиция сечювде фантазиясы сынъырсыздыр.
О, чешит геометрик шекиллерни невбетнен алмаштырып, чешит композициялар ярата.
Аньаневий «таракъ» мевзусы, сыныкъ сызыкълар, ёлакълар, чифт учькошелик орьнеклери мунтазам текрарлангъан раппорт яраталар.
Ресимнинъ лаконизм ве ифаделилиги Решатова токъугъан атта кучюк килимлерине ачыкъ ифаделенген монументаллик багъышлайлар.
Колорити ачыкъ, сары-алтын ренклер устюнлик этип, оларгъа беяз, къаверенки, портакъал, кок-ешиль тюслер къошулгъан.
Раздольное районындан Гульнара Абдувелиева ве Сундус Батырованынъ килимлери (1997,1998 сс.) озьлерине хас композицион чезиминен айырылып туралар.
Олар аньаневий орьнек мевзуларыны, къарама-къаршы ренклерни ишлеткенлер.
Г. Абдувелиева токъугъан намазлыкъта бойнуз орьнегинен екюнленген аньаневий михраб ресиминен бирликте, ашагъыда кенъ шеритте де мевджут.
Михрабнынъ къара земининде бир-бирини алмаштыргъан бир сыра элементлер айырылып туралар-басамакълы ромб, алты кошели медальонлар, услюплештирильген секиз ышыкълы тепсичиклер.
С. Батырованынъ килимининъ орьнеги декоратив элементлер киби къабул этильген тырнакъ шеклинде элементли медальонларнынъ трансформациясына эсаслангъан.
Экспедиция багъчасарайлы уста Васфие Зейтуллаеванынъ килим токъумаджылыкъ эшьяларыны (1997 с.) къайд этти.
Бу ерде де стандарт композицияларда (сыранен ерлешкен медальонлар) аньаневий мевзулар — басамакълы ве тишли ромблар, 5 бельгиси иле кучюк медальонлар, «таракъ» элементи ишлетильген.
Алиме Чауш (Кезлев ш.) ве Сабрие Эюпованынъ (Сакъ районы) намазлыкълары къырымтатар килим токъумаджылыгъында темеллешкен композициялары иле сюсленген, амма орьнек мевзуларыны чечек орьнеклеринен бирлештирип, эр кереси янъы вариантлар яратылгъан.
Аньаневий тёшеме килимлернен бир сырада кучюк шекиллер махсулаты да кениш даркъай.
Бу — токъулгъан ястыкълар, къолтукъ (кресло, диван) ортюлери.
Земаневий къырымтатар килимлерининъ талили шуны косьтере ки, умумен алгъанда, усталар эвельки токъумаджылыкъ санатынынъ аньанелери ве къазанчларына базаналар.
Орьнеклерде геометрик шекиллер, тамгъа, йылдыз ве кунеш нишанларыны ишлетелер.
Колорити кескин, отькюр тюслерден къачынып, эски эшьяларнынъ йымшакъ, ачыкъ аэнклерине якъынлашмагъа тырышалар.
Земаневий килим токъумаджылыкънынъ энъ эйи нумюнелери бу — аньанелерге садыкълыкъ ве шахсий иджадий тиль араштырувдыр.
Бугуньде-бугунь къырымтатар профессиональ рессамлары килим эшьялары ичюн эскизлер яратмакъталар.
1996 сенеси кузьде Акъмесджитте къырымтатар килимлерининъ ильк сергиси отькерильди.
Килимлернинъ эксериети Мамут Чурлунынъ эскизлери эсасында токъулгъан.
Оларнынъ орьнеклери къырымтатар токъумаджылыгъына хас аньаневий орьнеклердир, лякин рессам оларгъа янъы ве озьгюн мана берген.
Килимлернинъ колорити сары, беж, ачыкъ-ешиль, культюс, гульгюли, ачыкъ-къырмызы ренклернинъ бирлешмесине эсаслангъан.
Мамут Чурлу къырымтатар килим токъумаджылыгъы меселелеринен чокъ вакъыттан берли ве макъсатлы суретте мешгъульдир.
О, та Озьбекистанда яшагъан девирде Озьбекистанда токъулгъан къырымтатар килимлери боюнджа материал топлав ве огренювине, эм де Орта Асия халкъынынъ манзаралы-амелий санатыны огренюв меселелерине чокъ кучюни сарф эте эди.
1983 сенеси Мамут Чурлу Баку шеэринде олып кечкен Халкъара симпозиумда «Фергъана вадийсининъ бугуньки тюклю килимлери» марузанен чыкъышта булунды.
1987 сенеси Андижан виляетининъ Палванташ къасабасында къырымтатар килимлерининъ истисалы мевджутлыгъы акъкъында хабери олды.
1987 сенеси Ленинградда отькерильген килим токъумаджылыгъы боюнджа Халкъара симпозиумында иштирак этти ве «Туркменистан, Озьбекистан ве Къыргъызистаннынъ земаневий халкъ килимлерининъ базы хусусиетлери» мевзусында марузанен чыкъышта булунды.
Мамут Чурлу Палванташ, Маргъылан, Киргилиде (Озьбекистан) къырымтатар килимлери боюнджа экспедиция тешкиль этти.
Онынъ тедкъикъий фаалиети Къырымда да девам этмекте.
1994 сенеси Чурлу Къырымтатар миллий галереясынынъ къырымтатар килимлерини араштырув боюнджа экспедициясына ёлбашчылыкъ япа.
1995 сенеси о, «Къырымтатар килими» мевзусында тедкъикъий иш язды.
Мамут Чурлу къырымтатар токъумаджылыкъ эшьяларынынъ зенгин коллекциясыны топлады.
Олар бир къач кере Москвада, Киевде, Акъмесджитте, Кефеде нумайыш этилип, сейирджилернинъ буюк мерагъыны догъурдылар.
90-нджы йылларда о, Каунтерпарт Консорциум фонду финансирлеген, къырымтатар халкъ килим токъумаджылыгъыны гъайрыдан тиклев программасында иштирак эте.
1996 сенеси Мамут Чурлу Къырымтатар килим токъумаджылыгъыны гъайрыдан тиклев лейхасына ёлбашчылыкъ япа.
Къырымтатар токъумаджылыкъ эшьяларынынъ орьнеклерини огренюв эсасында рессам балалар ичюн «Къырымтатар орьнеклерининъ мевзусы боюнджа декоратив ресим ве аппликация» къулланмасыны нешир этти.
Эм де килим токъумаджылыгъы усталары ичюн техникий шаблонлар системасыны ишлеп чыкъты.
Бу къулланманынъ эмиети гъает буюктир.
Айрыджа шуны къайд этмели ки, бойле нешир чыкъарылгъаны илькидир, бу вакъыткъадже къырымтатар халкъынынъ манзаралы-амелий санатынынъ къазанчлары иле окъуйыджы ве сейирджилерни таныш эткен не китап, не де альбом бар эди.
Къулланманынъ энъ буюк эмиети шунда ки, мындаки материалларнынъ ишлетилюви гъает кениш ола биледжек, материал амельде ишлетильмек ичюн къарарлаштырылгъан.
О, Къырым балаларыны чокъ асырлыкъ тамырлары олгъан къырымтатар медениети иле таныш эте.
Таблицаларнынъ материаллары, балаларнен алып барылгъан амелий ишлернинъ нетиджелери чокътан-чокъ муддетли ве даимий сергилернинъ экспонатларына чевириле билелер.
Сергилер исе озь невбетинде, эр бир къырымтатар догъгъан кунюнден башлап корьген муитни (эр бир къырымтатар эви токъумаджылыкъ ве нагъыш эшьяларынен толу олгъан), амма сонъки юзйыллыкъ ичинде гъайып этильген миллий муитни белли бир дереджеде яратмагъа ярдым этерлер.
Къулланмада топлангъан орьнек материаллары чешит декоратив ресим, тасвирий санат, нагъыш ве токъумаджылыкъ тёгереклерининъ ишинде къыйметли ярдымджысы ола билирлер, урбаларны сюслендирювде, интерьерлерни яраштырувда, ве бунынъ киби де, сценография ве бала эм де буюклер ичюн басма махсулатында семерели ишлетилирлер.
Къулланма эки къысымдан ибареттир.
Биринджи къысмы — Мамут Чурлунынъ кириш сёзю ве Татьяна Саркедованынъ методик ишинден ибарет брошюрадыр.
Кириш сёзюнде тарихий, этнографик малюматлар ве бедиий-методик тевсиелер берильген.
Мамут Чурлу орьнек элементлерининъ ве орьнек схемаларнынъ системасыны теклиф эте, оларнынъ ярдымы иле эр кес ресимнинъ янъы вариантыны ярата биле.
Ишбу система къырымтатарларнынъ халкъ санатында орьнек вариантлары яратылгьан принциплерни акс эттире.
Брошюранынъ эсас мундериджеси — бу балалар багъчаларынынъ хадимлери ичюн орьнеклер иле чалышув методикасыдыр, оны оджаларнынъ ихтисасыны юксельтюв институтынынъ теджрибели методисти Т. Саркедова ишлеп чыкъты.
Къулланманынъ экинджи къысмы — бу буюк колемли айры 42 табакъта басылгъан, къырымтатар нагъыш ве килимлери орьнеклерининъ ренкли ве беяз-къара таблицаларыдыр.
Къулланманынъ муэллифи Мамут Чурлу таблицаларнынъ асыл нухсаларыны яратув узеринде алты йыл девамында иш алып барды.
Бу иш чокъ вакъыт ве агъыр эмек талап эткен материал топлав джерьянындан ибарет, бу макъсатнен шахсий экспедициялар отькерильди.
Оларнынъ нетиджесинде фотоплёнка ве слайдларгъа онларнен къырымтатар килимлери алынды, Москва, Санкт-Петербург, Берлин, Ялта, Багъчасарай музейлери фондларындаки, Къырымда эм де Туркиедеки къырымтатар диаспорасынынъ шахсий коллекцияларындаки къырымтатар нагъышларынынъ юзлернен экспонатларынынъ ресимлери сызылды.
Даа 1990 сенесининъ башында кениш файдаланувгъа берильмеген, бу мевзугъа аит дженктен эвель нешир этильген тедкъикъатлар тапылды.
Ал-азырда къолда токъулгъан аньаневий эшьялар саасында Арзы Усеинова (Патель) (1975 сенеси догъгъан) чалышмакъта.
О, Беньков адына Джумхуриет рессамлар окъув юртунынъ битириджиси, ихтисасы боюнджа график, белли рессамлар А. Усеинов ве 3. Трасинованынъ къызы.
О, къырымтатар орьнеклерининъ мевзусында токъулгъан килим ве намазлыкъларнынъ муэллифи ола.
Земаневий манзаралы-амелий санатында къырымтатарлар ичюн аньаневий олмагъан гобелен, макраме киби токъумаджылыкъ чешитлери да инкишаф этмектелер.
Мамут Чурлу — гобелен устасыдыр.
М. Чурлу бедиий токъумаджылыкъ иле 70-нджи йыллардан берли мешгъуль.
«Йыл мевсимлери», «Сувнынъ догъувы» киби гобеленлер сериясы Кадамджай комбинатынынъ профилакториясы ичюн эда этильгендир (1982 с.).
«Кяинат чархы» колемли токъумаджылыкъ пластикасы Ташкентте Яшлар эвининъ корюшювлер залыны яраштырмакъта (1987 с.), «Сейяремизни сакълап къалайыкъ» гобелен триптихи де андадыр (1987 с.).
Мамут Чурлунынъ гобелен яратыджылыгъына даимий араштырув, ве эшьялар материалы, техникасы, мевзусы, колемини янъылатув хастыр.
Эгер онынъ биринджи эсерлери тегиз токъумаджылыкъ аньаневий техникасында ишленген олсалар («Баарь», 1979 с.), вакъыт кечкен сонъ рессам шекиль ве мундеридженен эксперимент отькерип, колемли токъумаджылыкъ композициялары («Нар», «Фергъана натюрморты», 1987 с.) ярата.
Чурлу озьбек усталарынынъ арасында биринджи оларакъ къыргъызларнынъ аньаневий халкъ санатынынъ материалы — чийге (къасыр токъулгъан къамышнынъ чешити) мураджаат этти.
Айны заманда ичтимаий мевзулардан файдаланаракъ, «темсиль-аллегория аэнклери мевзуларында ифадели, ве манзаралы-назик эсерлерининъ сериясыны» яратты.
Чурлунынъ къамыштан токъув технологиясына янашувынынъ озюне хаслыгъы къамышнынъ ерине адий индже чубукъларны къынапнен сарып ишлегенинде акс олунды.
Бойлеликнен тезья ишлерининъ сериясы — «Чайдиш» (1986 с.) ве сайре эсерлер пейда олды.
Рессам бу техникада сюжетли чокъ эсерлер яратты, оларнынъ услюплештирильген манасы манзаралы-амелий чизгилеринен къайд олуна.
М. Чурлу материал сыфатында къынап — осюмликтен ясалгъан къаба йиплерни де ишлете, олардан монументаль аэнкли колемли-пластик композициялар ярата.
Айны бу материалдан япылгъан кучюк эшьяларны — токъулгъан къутулар, вазалар, мейва ичюн савутларны турмушта къулланмакъ мумкюн.
Материаллар иле экспериментлер — джуль-хирс техникасыны (узун тюйлю озьбек килимлери) къамыш токъувынен бирлештирюв «Аланлыкъ» композициясында умют этильмеген манзаралы-пластик ве ифадели-эмоциональ нетиджелер берди.
Бу эсер 1980 сенеси Ташкентте отькерильген Бутюниттифакъ сергисинде нумайыш этильген эди.
М. Чурлунынъ базы ишлеринде халкъ нагъышлары иле, сюзанелернинъ токъ ве зенгин ренк аэнклеринен, оларнынъ тантаналы ве байрам ритмли орьнеклери иле муайен багъ — «Яз», «Бельбагъ», «Дуа», «Лейлек къушу» (1980 с.) — сезильмекте.
Рессамнынъ иджадынынъ Озьбекистан девирине къыймет кесерек, А. Хакимов бойле яза: «Озьбек гобеленинде умумий статистик вазиети земининде Мамут Чурлунынъ иджады энъ динамик ве истикъбаллидир».
М. Чурлу Къырымда иджат этерек, килим эсерлеринен бир сырада нагъыш, аппликация техникасында декоратив композициялар ярата.
Олар ресимнинъ графиклиги, контраст ренк бирлешмелерининъ аэнклигинен айырылып туралар («Учь къуш», 1999 с., «Дувалар-алсу», 1999 с.).
Классик технологиялар ве аньанеден тыш материаллар саасында Чурлунынъ кешфиятларыны онынъ шегирти Вячеслав Усеинов девам эттирмекте.
Онынъ эсерлерини эки группагъа больмек мумкюн — аньаневий тегиз токъув техникасында ишленген гобеленлер ве къамыш токъув техникасы ишлетильген аджимли композициялар.
В. Усеиновнынъ гобеленлери — абстракт я да шекилли композициялардыр, оларнынъ эр бири — озюне коре бир фельсефий сюитадыр.
Олар тек сабырлы колористик чизгилеринен дегиль де, фикир этмек ичюн теклиф этильген мевзуларнен де айырылып туралар.
«Реан-Зи Багъчасынынъ он бешинджи ташынынъ кесилиши» (1995 с.) гобеленине бакъкъан сейирджи лабиринтке тюше.
Вячеслав озюнинъ токъумаджылыкъ композицияларынынъ дигер бир группасында гъает чешит материаллар — йипек, юнь, синтетик йиплер, джут, къамыш атта демир отургъычларнынъ каркасындан файдалана («Ярыкъ ве кольге партитурасы», 1996 с.; «Батаяткъан кунешнинъ кертиклери», 1995 с.).
Бу эсерлер озьлерининъ стандарттан тыш олгъанлары ве колористик чезимининъ чешитлиги иле сейирджилернинъ дикъкъатыны озюне джельп этелер.
Мындаки ренклернинъ эписи янаша ренктен контраст шекильде берильген.
Усеинов базы токъумаджылыкъ композицияларында «къурав» техникасындан файдалана — «Джамлангъан пейзаж» (1998 с.), «Бу бир шей дегиль» (1999 с.).
### 3.5. КИРАМЕТ
Къырымтатарлар озь топрагъында яшамакъ ве иджат этмек имкянындан марум олгъан, сюргюнликке огъратылгъан халкъларнынъ такъдиринен пайлаштылар.
Къырымтатарлар Къырымдан къувулгъан сонъ, асырлар девамында яратылгъан халкънынъ маддий ве маневий-бедиий дегерликлери гъайып олды, эски эснафларнынъ аньанелери узюльдилер.
Къырымтатар кирамети, маден киби, шекилленюв юксекликлерине иришип оламады, лякин о, турмушта кениш къулланылып, кой ходжалагъынынъ базы сааларында гъает зарур эди.
Бугуньде-бугунь, кечмиште къырымтатар кирамет санатына музей ве шахсий коллекцияларда сакъланып къалгъан ялынъыз бир къач нусхалар эсасында къыймет кесе билемиз.
Мевзуны профессиональ джеэттен айдынтмакъ макъсады иле археологик тедкъикъатларнынъ нетиджелерине мураджаат этмеге меджбурмыз.
Та къадимий девирлерде кирамет Къырым ярымадасында яшагъан адамларнынъ аятында буюк роль ойнагъан.
Кирамет, утилитар саа сыфатында пейда олып, яваш-яваш эстетик эмиетке де малик олды.
Савут-саба бай эвлернинъ интерьерининъ ярашыгъы олып башлады; декоратив кирамет, шу джумледен, оймалар — мимарджылыкънынъ адий ифадели вастасындан монументаль санат севиесине котерильди.
1926 сенеси Кефе ве Алуштанынъ ялыбоюндаки къадимий къырымтатар койлеринде Н.С. Барсамов ёлбашчылыкъ япкъан кениш археологик разведка отькерильген эди.
Чешит ерлерде (Къапсихорда) VІIІ-ІХ асыргъа аит кирамет собалары тапылды.
А. Якобсон Чобан-Къулле этрафларында VIIІ-ІХ асырларгъа аит йигирмиден зияде кирамет собасы тапты.
1957 сенеси исе Къанакъ дересинде (Ускют кою) чёльмек пиширген эки соба тапты.
Кене де Къанакъ дересинде 1961-1962 сенелери СССР Илимлер Академиясы Археология институтынынъ М. А. Фронжуло ёлбашчылыгъындаки Къырым экспедициясында учь чёльмек (урк) собасыны тапкъан эди.
Собалар байырларда, озен ялыларында, яхшы кейфиетли чамур къатламлары эсапкъа алынып, къурула эди.
Чобан-Къулледе тапылгъан собанынъ мисалинде Къырым чёльмек собаларынынъ тышкъы корюнюшини ве конструкциясыны тиклемек мумкюн.
Собанынъ бир оджагъы бар, кенълиги 1,15 метр, узунлыгъыны бильмекнинъ чареси олмагъан.
Оджакънынъ астында гъарп дивары янында 2 метрлик керильме бельгилене, о дженюп дивары тарафында 0,80 метрлик юксекликте сакъланып къалгъан.
Оджакънынъ сыджагъы кенар каналлары бойлап эшьяларны пиширген оджакъкъа котерильген.
1 метрлик узунлыгъында сакъланып къалгъан канал оджакънынъ полындан 0,40 метр юксекликте башлана ве 40 дереджели мейильде тёпеге котериле.
Каналнынъ кенълиги (0,30 — 0,35 м) гъарп тарафта тарлаша (0,20 м).
Соба хам толадан (0,50 — 0,20 м, къалынлыгъы 12-15 сантиметр) къурулгъан.
Оджакъ темизленгенде куль обасы ичинден VІІІ-ІХ асыргъа аит тюблери тёгерек, четлери тегиз амфораларнынъ парчалары тапылды.
Чукъурнынъ ичинде 100-ден зияде амфора бар эди.
Айны о чукъурда тапылгъан башкъа кираметнинъ арасында эрте орта асыргъа аит бир къач парчаны къайд этмек мумкюн.
Бу — тегиз ве ёлакълы кирамет парчалары, буюк ве кучюк пифосларнынъ тадж, аякъ парчаларыдыр.
Къол матарасынынъ богъазы ве саплары иле бир парчасы тапылды, матарынынъ тапылгъан кенар къысмынынъ чети къырмызы боялы гирляндаларнен сюслендирильген.
Буюк гугюмнинъ таджы ве пармакъ басылгъан тегиз сапынынъ парчалары къызыл чамурдан ясалгъан тюзтюбли савутларнынъ ашагъы къысымлары булунды.
Якобсон язгъаны киби, Чобан-Къулле киби эснаф меркезлеринден амфораларны тек ялыбою койлерине дегиль де, Къырымдан тышкъа да алып кете эдилер.
Олар къырымтатарларгъа къардаш, тюркий къабилелернинъ арасында даркъай эди.(А. Якобсон. Средневековые гончарные печи в районе Судака).
Къанакъ дересиндеки чёльмек собасынынъ къазылмаларында булунгъан сюсленген чешит кирамет, Къырым чёльмекчилерининъ махсулаты Дженюбий-Шаркъ Авропанынъ чешит районларына (Дон ве Шималий Кавказ) алып кетильгени акъкъында меселени котермеге имкян бере, чюнки андаки къазылмаларда да бойле кирамет тапылгъан.
ХІІІ-ІХ асырларда бардакъларнынъ кутьлевий истисалы Дженюбий-Шаркъ Къырымда юзюмджилик ве шарапчылыкъ сааларынынъ гурьдели инкишафынен багълыдыр.
Зан этсек, бу заманда амфоралар, антик девирде олгъаны киби, эксериет, шарап савуты оларакъ къулланылгъан ве бу сыфатта да махсулатынен берабер денъиз ве озенлер бойлап даркъагъан.
ХІV-ХV асырларда ярымадада ерли савутлар истисалы инкишаф эте.
О, Византия аньанелерине меиль берсе де онынъ Шаркъ декоратив санатына якъынлыгъы сезилип турмакъта.
О девирде Къырымнынъ кирамет истисалы меркезлеринден бири Алустон (шимдики Алушта) эди.
Мында 1992 сенеси Орта-Къулленинъ къазылмаларында номай кирамет парчаларынынъ арасында эки саань булунды.
Сааньлер — юксек бедиий эсерлердир, оларнынъ чокъ деталли муреккеп ве назик орьнеклерини къайд этмели.
Умумен алгъанда, бу эшьялар нумайыш характерни ташыйлар ки, сини де къызыл чамурдан ясалгъан.
Тюблери алкъалы, беяз ангоб устюне полихром тёкюльген.
Тапылгъан парчаларнынъ колоритинде сары, къаверенкли тюслер устюнлик этелер.
Сонъра бу тюслер къырымтатар кирамети ичюн хусусий ренклерге чевириледжек.
Алустон къазылмаларында тапылгъан кираметнинъ арасында, къуш ве айванлар тасвирленген эшьялар сыкъ расткелелер.
Къуш ресимлери олгъан бойле орьнеклерни Изник шеэри (эвельки Никея, Тюркие) кираметинде де расткетирмек мумкюн.
Бу эрте османлы кирамети «Миллет эшьялары» адынен беллидир.
(Ф. Заре. Керамика исламских времён из Милета).
Бу эшьялардаки къушлар учкъан алда, ювада отургъан, юзюм япракълары арасында, бир-бирине къаршы отургъан алда тасвирленгенлер.
Ишбу услюп XIII ве XIV асырларгъа аит Византия кираметинде тасвирленген къуш шекиллеринден бус-бутюн айырыла.
Къырым кирамети Византия кираметинден ренк джеэтинден де фаркъ эте (Д. Талбот Райс. Византийская керамика).
Сёз сырасы, Джумхуриет къырымтатар санат музейининъ экспедициясы Добруджадан кетирген къырымтатар усталарынынъ ХVІІІ-ХІХ асыргъа аит нагъышларында да къушлар тасвири чокъ расткеле.
Къуш тасвирлери къырымтатар торевтикасында да расткеле (Къырымтатар санат музейининъ фондларында устьлеринде къуш ве балыкъларнынъ силуэтлери оюлгъан гугюмлер сакъланмакъта).
Тюставукъ — бакъийлик ве джанланув темсили сайылгъан.
О, Византияда олгъаны киби, Якъын Шаркъта да орта асыр санатынынъ энъ севимли къараманы эди.
Тюставукъ тасвирленген Сары-Кермен синилери бедиий кираметнинъ тар локаль группасыны тешкиль этелер.
Синилернинъ эписинде тюставукълар солгъа чевирильгенлер, оларнынъ беденлери индже ве къыскъа.
Къурсакълары къабаргъан, перчемли башлары къысыкъ боюнлары устюнде, ашагъыдаки къанатлары гъает шекилленген (эксериет ёлакъ я да орьмелернен сюсленген); юкъарыдаки къанатлары, борсукъ къуйругъы киби, уджлары къувурылгъан шекилинде шеритлернен сюсленген.
Къушнынъ эр ери де къаверенкли, де ешиль ренклернен сюсленген.
Шуны да къайд этмек керек ки, 1984-1994 сенелери Алустон къалеси территориясында тапылгъан кирамет истасалы къалымтыларнынъ тедкъикъат нетиджелери, ашагъыдакилерни фарз этмеге эсас бере.
Шеэрнинъ шималий къысмында XIV асырнынъ экинджи ярысында, эксериет, ачыкъ шекильде савутлар чыкъарылгъан, «сграффито» орьнекли суварылгъан кирамет истисалы боюнджа устахане чалышкъан.
Анда бир уста чылышкъан, ихтимал, бир къач шегирти я да ярдымджысы олгъан.
Бу адам, зан этсек, эвель бу шеэрде кимсе мешгъуль олмагъан суварылгъан кирамет истисалыны ёлуна къоймакъ макъсадынен башкъа ерден кельген устадыр.
О, кирамет истисалынынъ аньанелеринен якъындан таныш олып, бойле истисал меркезлерининъ биринден чыкъкъандыр.
Устанынъ махсулатыны къомшу къалелернинъ эалиси де сатын алгъан, Демирджи ве Ай-Тодор къазылмалары бунынъ делили ола билелер.
Суварылгъан бедиий кирамет ишлеви шеэр эснафлары саасына кирсетиле.
Бойле истисал пейда олув фактыиыиъ озю биле, XIV асырнынъ экинджи ярысында Алустоннынъ шеэр меркези оларакъ инкишафында теракъкъият эткенини къайд этмекте.
Орта асырларда кирамет истисалы боюнджа Къырымнынъ меркезлеринден бири Кефе шеэри эди.
Кефе ве Эски Къырымнынъ озюнде ишлеп чыкъарылгъан суварылгъан кирамети, эвеллери де олгъан терен чанакъ я да пиалалардан ибарет эди.
Олар эсас ресимни тешкиль эткен къалын сызыкъларле сюсленген; орьнекни толдургъан индже сызыкълар исе оларгъа контраст яраталар.
Оларгъа аит чизгилерден даа бири — отькюр полихром (ешиль, къаверенкли, сары) тюслердир.
Махсулатны уджузлатмакъ макъсадынен, эксериет, эшьяларны сюслемей — монохром къалдыра эдилер.
Бунынънен бирликте, оюкъ земин кениш ишлетилип башланды.
О, чанакъ я да синининъ ичиндеки тегизликте къошма, сыджакъ къаверенкли аэнк яратмакънен бир сырада (сини сыры, земин теренлеткенде ангоб алып ташлангъан сонъ, биваста кирамет устюне тёкюле), эксериет, орьнекленген ресимлерде де рельефлик ярата эди.
XIV-XV асырларгъа аит Солхат ве Кефе кирамети, иште, бойледир.
Сёз сырасы, о, Румыния ве Булгъаристанда — къырымлыларгъа къардаш тюркий къабилелер яшагъан Гъарбий Къаратопракъ бойларынынъ бедиий кираметине пек якъындыр (Штерн Э.Р. Феодосия и её керамика).
1980 сенеси Кефенинъ шималий-гъарп дживарларында Байбугьа озени ялыларында Алтын Орда девирине аит шеэрнинъ бир къысмы къазылгъан эди.
Тедкъикъат этильген ядикярлыкънынъ кирамет материалы бир къач чешитке болюне: емек пиширильген ве ашалгъан суварылмагъан кирамет, къызыл чамур кирамети, тыныкъ сырлы кирамет, шамдан ве къандиллер.
Тедкъикъат участкасында джеми 8 бутюн савут ве къызыл чамурлы, суварылгъан савутларнынъ 72 парчасы тапылды.
Бундан да гъайры, А маликанесининъ гъарбий бинасындаки кирамет материалында ешиль сырлы, ачыкъ ренкли чамур савутынынъ парчасы; шеэрчикнинъ котерильген материалында исе къызыл чамур савутынынъ къандиль орьнекли кучюк парчасы тапылды.
Къызыл чамурлы суварылгъан савутлар бир къач шекильден ибареттир:
ангоб устюнден тыныкъ сырнен къаплангъан, къалын ве индже сызыкъларнен сграффито орьнекли сини ве чанакълар, пиалалар;
шамдан ве чыракълар, къазылмаларда тапылгъан кираметнинъ арасында суварылгъан гугюмлернинъ богъаз парчалары да бар эди.
Оларнынъ сапларынынъ юкъары къысмы юксек богъазларынынъ ортасына пекитильген.
Олар ангоб устюнден суварылып, богъазлары ойма сызыкъларнен яраштырылгъан.
Бу савутлар, Азакъ (Азав) шеэринде ясалгъан бир саплы гугюмлер типине якъын.
Къувурчыкълы бурумлар ве догъру сызыкъларнен сюсленген, ешиль сырлы монохром чанакънынъ тапылгъан тюбю буюк меракъ догъура (Тек бир парчасы сакълангъан).
Бу мевзу Азавнынъ монохром чанакъларынынъ сюсленювинде ишлетиле.
Бойле шекильдеки чанакълар къызыл чамурлы суварылгъан савутларнынъ кениш даркъагъан типидир, олар Азавнынъ Алтын Орда деврине аит къатламларында расткелелер.
Бойле чанакълар ерли истисалынынъ кираметинден, шу джумледен, Кефеде кениш такъдим этильген.
Сыр астында сграффито орьнеги иле, эксериет, полихром олалар.
Сыры астында орьнеги олгьан чанакънынъ парчасы да гъает меракълыдыр, суву тыныкъ, ешиль.
Сакълангъан кенарынынъ орьнеги беяз ангоб иле япылгъан бир тарафкъа догърултылгъан, азачыкъ бурулгъан «тамчы»ларнынъ эки сырасындан ибареттир.
Къою къарышманен ишленген ангоб орьнеги тек орьнекни къабарыкъ дегиль де, савутнынъ устюни де къабарыкъ косьтере.
Бурулгъан тамчылар шеклиндеки орьнеклер кашин чанакъ ве синилернинъ сюсленювинде де кениш къулланылгъан.
Оларнынъ устюндеки ресимлернинъ бу элементлери де азачыкъ къабаргъандыр.
Къырымгъа кашин савутлары XIII асырнынъ сонъунда XIV асырнынъ сонъуна къадар, Волгабою шеэрлери ве Орта Асия меркезлери иле, сыкъы алякъалар девринде, шу джумледен, Сарай ве Хорезмден кельмеси мумкюн эдi.
Къасабада тапылгъан ачыкъ шекильдеки савутларнынъ арасында, сграффито орьнекли ве монохром сини ве чанакълардан гъайры, тюбасты юксек я да алчакъ, четлери ачыкъ, индже, догьру я да азачыкъ къайырылгъан таджлы, пиала шеклиндеки чанакълар айырылып туралар.
Олар ангоб устюнде сары, ешиль сырнен къаплангъан; ангобсыз тегизлик сары сырнен боялангъан, ангоб тегизлиги сырлангъан.
Бу сой орьнекли ве шекилли савутлар Къырымнынъ бир сыра ядикярлыкъларында, Алтын Орда Азав материалларында, Волгабою шеэрлеринде XIV ве XV асырнынъ биринджи ярысына аит къатламларында тапылды.
Байбугъа ялыларындаки (Кефе) къасабанынъ кирамет материалларынынъ талили Къырымнынъ огренильген ве нешир этильген абиделери арасында уникаль, деп саймагъа эсас бере.
Бутюн кирамет комплекси Алтын Орда девирининъ Азав истисалында озь аналогияларыны тапа, бу исе умумен комплекснинъ XIV асырнынъ экинджи ярысы ве сонъуна аит, деп къайд этильмесине эсас бере.
Сюслернинъ базы фаркълары, эсасен суварылгъан кираметнинъ сграффитосынынъ Азав ве Волгабою аналогларындан фаркъы ве, аксине, орьнеклернинъ Къырым меркезлери, хусусан Кефе орьнеклеринен якъынлыгъы, олар ерли, къырымлы олгъаныны тасдикълай.
Айбабинанынъ фикирине коре, къасабагъа пек якъын ерлешкен Солхат (Эски Къырым) бу меркездир.
Къырымда чыкъарылгъан кирамет эшьяларыны Азакъ къазылмаларынынъ материалларында расткетирмек мумкюн.
Суварылгъан кираметнинъ импортында Азакънынъ иссеси ортаджа 50-60 файызны тешкиль эте.
Къырым эшьялары Къырымнынъ дженюбий-шаркъ шеэрлерининъ (Судакъ, Солхат, Кафа) махсулатынен такъдим этильген.
Шекилленеджек къарышмалар гъает йымшакъ, къумлу къарышмалар деерлик ёкъ, ирикиреч къарышмалары табиийдир.
Пиширмеси тегиз, культюс-къаверенкли.
Ассортименти гъает чешит: чанакъ, сини, тарелка, чанакъ, гугюм, басма орьнекли гугюмлер, ильмекли саплы бадие шеклинде савутлар ве саире.
1664 сенеси Балыкълаваны зиярет эткен орта асыр турк энциклопедисти Э. Челебининъ айткъанларына коре, XVII асырнынъ орталарында Къадыкойнинъ (Балыкълава) бутюн эалиси татарлыкъ (тюркий тилли) экен.
1992-97 сенелери Къадыкойнинъ территориясында отькерильген археологик тедкъикъатларнынъ нетиджесинде суварылгъан кирамет парчалары тапылды.
Бу — суварылгъан чанакъ, сини, гугюм ве къуманлар.
Эшьялар монохромлы, сары, къаверенкли, ешиль ренклернинъ чешит аэнклеринен суварылгъан, марганец экшилиги къошулгъаны нетиджесинде эшьялар эксериет чубарлангъан.
Мезкюр территориянынъ орта асырларгъа аит иншаатларнынъ ходжалыкъ чукъурларынынъ комплекслери XIV ве XVIII асырнынъ биринджи черигине аит материаллар иле такъдим этильген.
Тапылгъан брак кирамет парчалары, оджакъ аякълары — учь аякълы тиремелер — олардан суварылгъан савутларны пиширгенде файдалана эдилер, джам киби къою-ешиль тюсте шлак парчалары кирамет ерли истисалгъа аит олгъаныны тасдикълайлар.
XIX асырнынъ сонъунда ве XX асырнынъ башында Балыкълаванынъ кирамет истисалы Балыкълава бухтасынынъ юкъарысында муджесемлешкен эди.
Къырымтатар кирамет санаты, къомшу мемлекетлер чёльмекчилик истисалынынъ къазанчларыны къабул этерек, ят медениетлер тесирини сезерек, ерли колорит, аньане ве шахсий дюньябакъышларынен зенгинлешерек, манзаралы-амелий санатынынъ башкъа чешитлери киби, о да юкселюв ве тюшкюнлик баскъычларыны башындан кечирди.
XX асырнынъ башында кирамет саасыны артеллер, эснаф цехлери сыфатында, гъайрыдан тиклемек арекетлери япылды, лякин къырымтатарларнынъ аятында юзь берген сиясий, икътисадий денъишмелер кираметнинъ бедиий-утилитар дегерликлерининъ гъайып олувына алып кельди.
Джумхуриет къырымтатар санат музейи ве Акъмесджит бедиий музейининъ фондларында сакълангъан кирамет эшьялары бельки бедиий дегиль де, тарихий маддий нумюнелер оларакъ нисбетен зияде меракъ догъуралар.
Бу, 20-30-нджы сенелерде совет укюметининъ санатына хас услюп ве ёнелишлерини акс эттирген артеллернинъ кутьлевий махсулатыдыр.
О йылларда эшьяларнынъ сюсленюви, эксериет, этрафымыздаки акъикъат манзараларыны, коммунистик темсиллерни акс эттирювнен сынъырлана эди.
«Багъчасарай» вазасы, — «Илери» артелининъ махсулаты — ялынъыз тасвирий санатта дегиль, манзаралы-амелий характерли эшьяларда да озь аксини тапкъан «конструктивизм»нинъ айдын нумюнесидир.
Савутнынъ геометрик шекиллери къырымтатар нагъышларыны анъдыргъан шартлы чечек орьнегидир.
Хансарайнынъ мимарджылыкъ мевзулары, ресимнинъ оюлгъан черчивеси — буларнынъ эписи девирге уйгъунлыкътыр.
Базарны санайы истисалы савутларынен толдурув, чёльмекчилернинъ эшьяларына ихтиядж олмагъаны эснафнынъ сёнмесине алып кельди.
Ондан сонъки йыллар девамында къырымтатар чёльмекчилик аньанелери хатырланмады.
1970-нджи йылларнынъ сонъунда Къырымдан тышта пейда олгъан профессионал уста-кираметчилер башкъа медениет аньанелеринде тербиеленгенлер.
Бугуньде-бугунь Къырымгъа къайткъан рессамларнынъ огюнде унутылгъан эснафнынъ аньанелерини тиклев киби, муреккеп вазифе турмакъта.
Белли рессам Мамут Чурлунынъ иджады озюнинъ чешитлиги ве чокъ тарафлы олгъанынен айретте къалдыра.
Кираметчилик — рессам иджадынынъ даа бир меракълы саасы.
М. Чурлу озь ишлеринде халкъ санатынынъ кутьлевий мевзуларындан файдалана — гугюм, сельби, юзюм пытагъы я да салкъымы.
Бу тасвирлер къырымтатарларнынъ маден, таштан ясалгъан эшьяларында ве аньаневий токъумаджылыкъта сыкъ расткелелер.
Мамут Чурлунынъ манзаралы табакълары шекиль ве орьнеклернинъ уйгъунлыгъы иле, сызыкъларнынъ де осюмлик орьнеги, де мимарджылыкъ пейзажы, де арап языларыны асыл эткен тегиз ритми иле дикъкъатны озьлерине джельп этелер.
Олар озь гаммасы иле килимлерининъ сабырлы колорити иле ве къырымтатар нагъышынынъ гъает уйгъун ренк бирлешювлери иле сесленелер.
Чурлу аньаневий Орта Асия чамур оюнджагъына мураджаат эте.
Уста яраткъан уфакъ махлюкълар, эски заманларда киби худжур боялангъан олып, инсанларны къаза-белялар.
Сеитмемет Якъубов профессиональ кираметчилер сырасына кире.
О, 1938 сенеси Къырымнынъ дагълыкъ тарафында догъды.
1944 сенеси оларнынъ къорантасы Кострома виляетине сюргюн олунды.
Сонъра 1956 сенеси Озьбекистангъа кочьти.
Якъубов П. Беньков адына Джумхуриет бедиий окъув юртуны битирди.
1978 сенеси А. Островский адына театр-бедиий институтынынъ бедиий кирамет болюгини битирди.
1990-нджы йылдан берли Къырымда яшай ве иджат эте.
С. Якъубов турмуш ве манзаралы кирамет саасында чалыша.
Онынъ чай ве шербет ичюн сервизлери (чини, сыр, алтын) Орта Асия кирамети тесирининъ излерини ташымакъталар.
Буны анъламакъ да мумкюн, Якъубов чокъ йыллар девамында Ташкент эксперименталь-иджадий комбинатында кучюк тираж ве оригиналь кирамет рессамы оларакъ чалышты.
90-нджы йылларда Якъубовнынъ иджадында, материал аньаневий олгъанына бакъмадан, ташыгъан манасы джеэттен эйкель композицияларны анъдыргъан эсерлер пейда олдылар.
«Процесс» адлы ишинде, буюк шар ве ондан айырылгъан бир кесекни рессам дюнья, ер ве ондан къопарылгъан, къувулгъан халкъны — онынъ семетдешлерине нисбетен вахшийликни, иште, бойле тасвирлей.
С. Якъубовнынъ кирамет композициялары Озьбекистан ве Къырымда джемаат биналарынынъ интерьерлерини яраштыралар («Йыр», «Ер сейяреси» декоратив вазалары, 1980-1990 сс.), раатлыкъ комплекслерине пек келишелер («Сахра гемилери», «Гедже гулю», 1990 сс.), базыларыны Джумхуриет къырымтатар санат музейи сатын алды («Процесс», 1990 с.).
Иззет Аблаевнинъ (1940 с. д.) иджадыны талиль этерек, рессамнынъ амплуасыны бельгилев меселеси пек къыйын олгъаныны коремиз.
Онынъ иджады о дереджеде чешит-тюрлю.
70-нджи йылларда Аблаев Орта Асиянынъ монументальджи-рессамларындан бири эди.
О, Озьбекистан Рессамлары бирлигининъ Сергилер залы интерьери ве эсктерьери ичюн декоратив вазалар ярата (1974 с.); Сочиде «Озьбекистан» санаторийсининъ илери анбары ичюн декоратив чешме (1976 с.); Ташкентте Авиакъуруджылар медениет сарайынынъ вестибюли ичюн «Музыка» декоратив рельефли панно (1980 с.); Ташкент шеэр иджра комитетининъ сымарышынен раатлыкъ багъчасы кираметини (1982 с.) яратты.
Бу, эксериет, абстракт, нефасетли пластик шекиллер, оларнынъ о я да бу миллетке хас хусусиетлери ёкъ.
Бу даиренинъ энъ эий ишлери — Оренбургда Победа джаддесиндеки декоратив чешме (1987 с.), Ташкентте ерлештирильген раатлыкъ багъчалары пластикалары, деп саймакъ мумкюн.
Аблаев, куррели, геометрик шекиллерни чевреси къыйш сызыкълы шекиллернен бирлештирип, буюк усталыкъ иле худжур, сергузешт композициялар ярата.
Базыда олар тылсымлы осюмликлерни анъдыраракъ, багъча ве раатлыкъ ерлерине масал аэнкини багъышлайлар.
Бу ишлернинъ тек корюнишлери дегиль де, оларнынъ алельхусус ренклери де дикъкъатны озьлерине джельп этелер.
Ренкли (ешиль, мавы) асырларнынъ колористик эффектлери этрафтаки осюмлюклернинъ табиий тюслеринен бирлешип, табиатнынъ тазе ве гурьлюгини къайд этелер.
Шамот, чамурдан ясалгъан монументаль-манзаралы композициялар энди о вакъыт рессам темиз халкъ материаллары ве шекиллерине меиль бергенини бельгиледилер.
70-80-нджи сенелер — Аблаевнинъ иджадында кирамет саасындаки семерели иш йылларыдыр.
О, кирамет заводыны Озьбекистан бедиий фонду янындаки амелий санатнынъ эксперименталь-иджадий комбинатына чевире.
Онынъ директоры ола, иджат эте ве джумхуриет, бутюниттифакъ сергилеринде иштирак эте.
И. Аблаев чамурны ис эте, онынъ бутюн имкянларындан файдалана, джуляламакъ, оймакъ, сырламакъ киби техникаларны къулланувда, рессамнынъ профессионаллыгъы саесинде земаневий ве аньаневий ишлер яратыла.
Февзи Сейтхалиловнынъ иджады оригиналь ве озьгюндир.
О, 1959 сенеси Самаркъандда догъды.
1986 сенеси П. Беньков адына Джумхуриет бедиий окъув юртуны битирди, бундан сонь, чокъ йыллар девамында Ташкентте амелий санат эксперименталь-иджадий комбинатта чалышты.
Сеитхалиловнынъ ильк эсерлеринде бельгиленген хусусий чизгилер онынъ илеридеки иджадында эсас олып къалдылар.
Онынъ, кашпо, савутлар, къандиллер киби турмуш эшьялары биле мана ве темсилий юк ташымакъталар («Баарь натюрморты», 1987 с.; «Хораз», 1987с.; «Алев», 1998 с).
Сонъки йыллардаки эсерлери — «Кечмиш ве тюшюнджелер» (1995 с.), «Эски дегирмен» (1995 с.), «Тюшюнджелер № 44» (1995 с.) ялынъыз озьлерининъ адларынен биле оларны джиддий ве тюшюнип къабул этильмесине азырлайлар.
Тааджип этиледжек шей, насыл ола да, уста кирамет киби аньаневий санат чешитинде кескин социаль ве терен ахлякълы проблемаларны котере биле.
Сеитхалиловнынъ эсерлери маналы ве мунджериджели, оларны сабырнен сейир этмек ве огренмек керек.
Эксериет, бу лаконик, умумийлештирильген шекиллер дегиль де, «тертипли» пластик композициялардыр.
Олар къараманлар, мимарджылыкъ парчалары, пейзаж элементлери ве турмуш деталлеринден ибарет олып, парлакъ бедиий образлар яраталар.
Ф. Сеитхалилов — умумий ве шахсий сергилернинъ даимий иштиракчысы, 1995 сенесинден берли Украина Рессамлары бирлигининъ азасы.
Шамиль Ильясов (1960 с.), профессиональ кираметчи-рессам.
1984 сенеси Душанбе рессамлыкъ окъув юртунынъ кирамет болюгини битирди.
Нурек шеэринде бедиий мектепте оджалыкъ япты.
1988 сенеси Къырымгъа кочип кельди.
Иджадий ишнен фааль огъраша, джумхуриет сергилеринде иштирак эте.
III Бутюниттифакъ бедиий иджадиятынынъ мукяфатыны къазанды (1989 с.).
Эсасен шамот иле чалыша.
Бир сыра камер пластик композициялар яратты — «Достлар» (1986 с.), «Деве устюнде огълан» (1993 с.), «Наврез» (1994 с.), «Тувгъан виранелернинъ садасы» (1998 с.).
Ш. Ильясовнынъ чамурдан ясалгъан оюнджакълары — омюрден алынгъан къараманлардыр — къартий, чобан-бала.
Алышкъан эшьяларымызнынъ арасында тасвирленип, олар, балаларгъа хас юмор ве шохлукъ иле икяе этильген манзаралы жанр левхаларына чевирилелер.
Рустем Якъубов (1966 с.) 1985 сенеси П. Беньков адына Джумхуриет бедиий окъув юртуны битирди, бир къач йыллар бедиий комбинатта иджраджы-эйкельтыраш оларакъ чалышты.
1988 сенеси А. Островский адына театр-бедиий институтына кирди.
Оны битирген сонъ, 1993 сенеси Ташкентте «Гелиос» кучюк ишханесининъ баш рессамы олды.
1994 сенеси Р. Якъубов Къырымгъа кочьти.
Кираметчининъ энъ эйи ишлери сырасына шербет топламы (эки эшья, 1989 с.), «Кактуслар» декоратив пластикасы (1989 с.), «Нар» шыралар ичюн ичимлик топламы (1990 с.) кирелер.
Сонъки йылларда Якъубов уфакъ шекиллер пластикасы жанрында чалыша (88, с. 65).
Онынъ манзаралы кирамет композициялары хусусий халкъ типажлары кирсетилювинен аньаневий тюс ала, къадимий материалнынъ янъы ифадели пластик имкянларыны акс эттирювдеки ынтылувлар исе эшьяларгъа земаневийлик багъышлай («Голь янында», «Кузь натюрморты», 1990 с.).
Абдюль Сеит-Аметов — дизайнер, график.
О, 1970 сенеси Ташкентте догъды.
1989 сенеси П. Беньков адына Джумхуриет бедиий окъув юртуны, сонъра Харьков санайы-бедиий институтынынъ график болюгини битирди.
Сеит-Аметов кираметке айырыджа севги беслей.
Бир къач йыл эвельси, чёльмекчи устанынъ чалышкъаныны ильк кере корип, о, бу зенааткъа севда ола.
Абдюльнинъ арзусы йыллар кечкен сонъ амельге кечти.
Сеит-Аметовнынъ кирамет эшьялары яхшы таныла.
Онынъ кашпо, ваза, бардакълары турмуш савутлары черчивесинден чыкъалар.
Оларнынъ дегерлиги — шекиллернинъ алельхусус пластиклигинде, силуэтлернинъ нефасетлигиндедир.
Уста ренкли сырны ишлетмей, пишкен чамурнынъ сыджакъ аэнкини сакъламагъа тырыша, я да тютетюв усулынен назик культюс-къара аэнк асыл олмасына ирише.
Кирамет эшьяларынынъ сюсленюви минимум ола — бардакъ ве череплернинъ устюнде я да табакъларнынъ кенарында енгиль оймалар.
Аньаневий къырымтатар савутларынынъ шекиллерини текрарлагъан кирамет миниатюралары сейирджилернинъ дикъкъатыны озюне джельп этелер.
Аджайип ренкли, тыныкъ-йылтырагъан, тегиз эшьялар уста кемалына еткенини бильдирелер.
Абдюль Сеит-Аметов ве Рустем Якъубов озьгюн рессам ве кираметчилер олмакънен бир сырада, олар истидатлы педагоглардыр.
1999 сенеси апрель айында Халкъара «Возрождение» фонду Къырымтатар санаты музейи эсасында «Чамур орьнеклери» балалар кирамет мектеп-студиясыны тэсис этти.
Студия чалышкъан эки йыл ичинде онынъ устаханесинден чешит миллет векиллерине аит 200-ге якъын бала кечти.
Студия окъув джерьяны баскъыч-баскъыч алып барылгъан назарий ве амелий мешгъулиетлер эсасында къурулгъан, балалар башта живопись, ресим, ясамаларнынъ эсасларыны огренелер, сонъра кирамет истисалынынъ усулларыны — къалыплав, тезья башында иш, пиширюв, сюслев ишлерини менимсейлер.
Техникий бильгилер къырымтатар манзаралы-амелий санатынынъ аньанелерини огренювнен пекитилелер.
А. Сеит-Аметов, Р. Якъубов ве студиянынъ ёлбашчысы Ф. Асанова ишлеп чыкъкъан программа стандарт окъув джерьяныны теклиф этмей, о, бундан да муим — огретмек ве тербиелемек киби вазифелер къоя.
Къырымтатар кираметчилерининъ чокъусы озь миллий санатынынъ аньанелеринден узюльген алда тасиль алдылар ве рессам оларакъ шекиллендилер.
Оларгъа оларнынъ яш зенаатдашлары ве шегирт лерине кечмиштеки усталарнынъ мирасы нен узюльген багъны гъайрыдан тиклеп къырымтатар кираметининъ эвельки шу ретини къайтармакъ сырасы тюше.
### 3.6. ЭСНАФЛАРНЫНЪ ДИГЕР ЧЕШИТЛЕРИ
Гоньджюлик истисалы — Къырымда кениш инкишаф эткен саа эди.
Сакъланып къалгъан гонь эшьялары ве оларнынъ парчалары шуны тасдикълайлар ки, мында тери ишлев (табанаджылыкъ) къадимий заманлардан таныш эди.
Гоньджюлик истисалы, амелий санатнынъ дигер чешитлери киби, къулланылгъан техникий усуллар ве материалларнен сыкъы багълы эди.
Къырымтатарларнынъ айванасравджылыкъ ходжалыкълары, хусусан Къырымнынъ чёль тарафында, бу сой эснафнынъ инкишафына къолтуткъан.
XX асырнынъ башында Къырымда пек чокъ гоньджюлик заводлары ве устаханелери олгьан.
Оларда териден ишленген савутлар, къутулар, торбалар, аякъкъаплар, къушакълар ве даа бир сыра турмуш эшьялары чыкъарыла эди.
Териджилик цехлери буюк, кенъ биналардан ибарет олып, сепи, боя, къурутмакъ ичюн айры одалары олгъан.
Азбарда къазылгъан чукъурлар, четлери чамурнен сылангьан, я да таш фычылар ерлештириле, мында киречли сувда эчки я да къоюн терилери сылатыла эди.
Джибиген терилерни юнюнден темизлеп, киречи ювула, сепи мадделеринде тутyлып, сонъ боялана ве, ниает, джулялана эди.
Терилер эскиджесине ишлене эди.
Тек базы ишханелерде истисалны механизмлештирип башладылар (ювмакъ ве джуляламакъ).
Эгер эвель терилер къолнен, адий къызылчыкъ чубугъынен джуляланса, асырнынъ башында исе джулялав ишлери ичюн, учь адам хызмет эткен, махсус машина ишлете эдилер.
О йылларда къайд эткенлерине коре, «механизмлештирюв ве кооперирленюв Багъчасарайнынъ эснафчылыкъ санайысындаки инкъыляптыр».
Эльязма китаплары халкъ идракининъ хазинесидир, олар асырлар теренлигинден садалар котерип, земаневий окъуйыджыгъа халкънынъ тарихы акъкъында малюмат берелер.
Пергамент, тери ве кягъыт негизинде япылгъан пек чокъ эльязма китаплар да санат эсерлери, инсан иджадынынъ махсулыдыр.
Айрыджа эр бир къолязма китап окъуйыджынынъ дикъкъатыны озюне джельп эте, огренюв ве тедкъикъат иншаатына чевириле.
Джылтчылыкъ — сепиджилик истисалынынъ айры бир саасы эди.
Бу саа XVII ве XIX асырларда гурьдели инкишаф эте.
XX асырнынъ башларына барып исе о, екяне сымарышлардан ибарет олып, сёнип башлай.
Тери джылтны джулялавнынъ адий усулы — басма эди.
Джылтчылар ве мешин эшьялар япкъанларнынъ эписининъ де бу техникада чалышмагъа икътидарлары етмей эди, басма ишлерини махсус уста эда эте эди.
Гравировканы базыда рельеф басманен бирлештире тургъанлар.
Бу техника о дереджеде паалыгъа тюшкен ки, эксериет, басма ресимлеринен джылтнынъ тек юзюни яраштаргъанлар.
Шаркъ — алтын къапламанынъ (ялдызламанынъ) ватаныдыр.
Ялдызлама Къырымда кениш къулланылгъан.
Саде ялдызлама орьнекке алтын нокътачыкълар басылувдан ибарет олгъан, сонъра муреккеп орьнеклер ялдызламагъа огренгенлер.
Деве териси я маденден кесильген къалыплар ярдымынен, алтын къаплангъан муреккеп композициялар яратылгъан.
Атта чешит аэнкли алтын ишлетильген.
Терини бедиий ишлевнинъ даа бир къыйметли техникасы — мозаика — (аппликация я да интарсия) эди.
Мешин джылтларнынъ хусусий чизгилеринден бири — маден къошмаларыны ишлетювдир.
Кошеликлер, китапны къапатмакъ ичюн токъалар, къаплар исе китапны тек къорчамалакъ ичюн дегиль де, оны яраштыргъан къысмы эди.
Алтын ве кумюш къапламалары, филигранъ техникасында ишленип, мешин джылткъа пек келише эди.
Девир мешин эшьяларынынъ гъает сынъырлангъан сайысыны къалдырды.
Мешин нумюнелерининъ чокъусы дымлыкъ, атеш ве башкъа тышкъы факторлардан себеп гъайып олды.
Эльде этильген малюматларгъа коре, мешин джылтлы къырымтатар китаплары Англия, Алмания, Русие, Украинанынъ (Львов) музейлеринде, архивлеринде ве китапханелеринде сакъланмакъталар.
Асырнынъ башында Къырымда кийиз цехлери мевджут олып, олар шеэрлернинъ бутюн бир мааллелерини ишгъаль эткен эдилер.
Кийизджилернинъ устаханелери кенъ, ярыкъ, абадан биналардан ибарет олгъан.
Уста махсус кедиклер иле тинтильген юнни бир къач къат этип, тёшельген къасырнынъ устюне ерлештирген, сонъ оны номай, сыджакъ сувнен сылаткъан.
Бойлеликнен азырлангъан юнни тыгъырчыкълап саргъанлар ве бир бучукъ саат девамында оны аякъларынен таптагъанлар.
Азыр кийизни ачып, четлерини макъаснен тегизлегенлер, кене де сыджакъ сувнен сылатып, къурутмакъ ичюн авагъа чыкъарып аскъанлар.
Къырымда кийиз турмуш ве истисал ихтияджлары ичюн ишлетильген.
Эр бир татар эвинде ерге тёшельген кийизлер, намазлыкълар олгъан, оларны, хусусан чёль тарафларында, боялгъан юннен орьнеклегенлер.
Ходжалыкъ ихтияджлары ичюн кийиз ярдымджы материал оларакъ консерва истисалында ве мейвалар экспортында ишлетильген.
Агъач устюнде ойма эснафынынъ Къырымда озь аньанелери ве шахсий инкишаф эткен цехлери олгъан.
Бешикчи ве сандыкъчы цехлери башкъа эснафлар киби, озь пири ве селефнамеси иле тешкиль олунгъан.
Чардакъ дамларыны тиреп тургъан сустюн ве устюн башлары, пармакълыкълар ве савут-саба, бала бешиклери, кемикнен сюсленген сандыкълар, чешит курсюлер — бу агъач усталарынынъ чыкъаргъан махсулатындан аз бир къысмыдыр.
Асырнынъ башында Багъчасарайда оймалы мебель ве башкъа агъач эшьяларынынъ истисалы да сакълангъан эди.
Агъачтан окълавлар, аякъкъап, ореке, мебель — тёгерек масалар, яраштырылгъан бала бешиклери япыла эди.
Бунъа бакъмадан, энди о вакъыт техникий ве бедиий медениетнинъ деерлик эксилюви сезиле эди.
Усталар, фабрика махсулатынен конкуренциягъа къаршы турамайып, уджуз турмуш эшьялары — курек, тырнавуч саплары, пычакъ саплары, ашхане тахталары, окълавлар ве иляхрелер ясайлар.
Къарасувбазарда кой ходжалыгъы эшьялары истисалы боюнджа артель тешкиль этильген эди.
Юксек профессиональ усталарынынъ тек кучюк бир къысмы эснаф аньанелерине садыкъ къалып, юксек бедиий эшьялар (эксериет къакъламаларле сюсленген кошели масалар) яраттылар.
Бу махсулат ве асырнынъ башына аит къырымтатар амелий санатынынъ уникаль эшьялары бир сыра Бутюниттифакъ сергилеринде такъдим этильди ве Багъчасарай музейининъ коллекциясыны толдурды.
Джумхуриет къырымтатар санат музейининъ фондларында XIX ве XX асырнынъ башына аит сандыкъ сакъланмакъта.
Сандыкъ татар эви донатмасынынъ айырылмаз бир къысмы эди.
Онынъ ичинде савут-саба, урба, безлер сакълана эди.
Сандыкъ мебель оларакъ да хызмет эте, онынъ устюнде отурмакъ, ятмакъ мумкюн эди.
Башкъа халкъ санаты эшьяларында олгъаны киби, онда да утилитарлыкъ ве эстетика бирлешкен.
Къырымтатар санат музейининъ экспонаты сай оймалы орьнек иле яраштырылгъан.
Садеф ве сандал агъачы иле сюсленген.
Сандыкънынъ геометрик орьнеги чокъ халкъларда расткеле.
Бу — буюк ве уфакъ тепсичиклер (кунеш темсили), тёгереклер, сандыкънынъ ог тарафында ерлешкен сыныкъ сызыкълар.
Теэсюф ки, бизим турмушымыздан бойле эшьялар гъайып олып кетелер.
Бойлеликнен, къырымтатар эснафларынынъ аньаневий чешитлери инкишафынынъ козьден кечирюви ашагъыдаки хулясаларны чыкъармагъа эсас бере:
Асырнынъ башында аньаневий эснафлар деерлик юксек бедиий-техникий севиеде сакълангъанлар.
Халкъ усталарынынъ эшьялары олар юксек профессиональ севиеде олгъаны акъкъында делялет берелер.
Амма бунъа бакъмадан, энди экинджи онйыллыкъта джиддий инкъыраз башлана.
Онынъ себеби — 1921-22 сенелери Къырымдаки буюк ачлыкъ ве ичтимаий-сиясий вазиеттир.
Эснафчыларнынъ сайысы кескин эксильди.
Бу шараитлерде советлер девлети халкъ ходжалыгъыны гъайрыдан тиклев умумий сиясети черчивесинде аньаневий эснафларны гъайрыдан тиклемек огърунда белли адымлар япа.
Къырымда миллий эснаф санайысынынъ меркези Багъчасарай ола.
30-нджы йылларда Къырымда (Кезлев, Багъчасарай, Къарасувбазар ве саире) аньаневий махсулат (эксериет нагъыш ве тикиш) чыкъаргъан чешит бедиий-эснаф артеллери мейдангъа кетириле.
Амма къыскъа вакъыттан сонъ (1932 сенеси) огретиджи персоналнынъ микъдары етерлик олмагъаны себебинден токъумаджылыкъ устаханелери къапатылып, тек нагъыш устаханелери къала.
Аньаневий эснаф махсулаты омюрнинъ ичтимаий-турмуш тарафларынынъ энди денъишкен талапларына джевап бермей эди.
XX асырнынъ башында джемиетте юзь берген сиясий ве икътисадий денъишмелер, гъарбий Авропа медениетининъ келип кирюви джемиетнинъ турмуш ве дурумыны денъиштирди.
Санайы, фабрика истисалынынъ махсулаты, уджуз ве келишкен оларакъ, халкъ усталарынынъ эшьяларыны базардан чыкъарды.
Бойледже, эснафларнынъ аньаневий чешитлери кет-кете гъайып олып башладылар — силя истисалы, таш ве агьач устюнде ойма, бакъыр ве кумюш эшьялары, уникаль чёльмекчиклер эснафы сёнип башлады.
Асырнынъ башында Къырымнынъ узакъ районларында, ят медениет даа тесир этмеген ерлерде, сепиджилик ве кийизджилик истисалы, килимлер истисалы ве токъумаджылыкъ даа сакъланып къалгъан эди.
1944 сенеси Къырымдан къырымтатар халкъы сюргюн этильгени де халкъ иджадияты аньанелерининъ деерлик бус-бутюн унутылувына алып кельди.
Бугуньде-бугунь Къырымда халкъ эснафларыны гъайрыдан тиклев джерьяны юзь бермекте.
Бу джерьянда уйкен несиль усталары да, яш несиль векиллери де иштирак этелер.
Олар къырымтатар халкъ санаты ве аньанелерини мустакъиль, классик нумюнелерге мураджаат этерек, менимсейлер.
Языкъ ки, несиллер арасындаки багъ зорбалыкънен узюльди, «уста-шегирт» принципи эсасында огренюв имкяны ёкъ этильди.
Манзаралы-амелий санатнынъ чешитлери арасында ал-азырда интенсив инкишаф эткен сойларындан: нагъыш, шу джумледен, алтын йиплернен, килим токъумаджылыгъы, къуюмджылыкъ санаты, торевтика, кирамет, аньаневий эснаф зенаатларыны огреткен махсус курслар тешкиль олуна.
Халкъ иджадиятынынъ классик шекилиндеки сувенир махсулаты чыкъарув боюнджа кучюк ишханелер мейдангъа кетириле.
Амма, эксериет, яш усталар мустакъиль, эвде чалышалар.
Халкъ эснафларынынъ аньанелерини гъайрыдан тиклев джерьянында классик нумюнелерини огренюв, бу нумюнелер боюнджа яш рессамларны окъутув меселелери буюк эмиетке маликлердир.
Къырымтатар иджадий зиялыларынынъ векиллери — рессамлар, санатшынаслар бу ёнелиште буюк иш алып бармакъталар.
ХУЛЯСАЛАР
XX асыргъа аит къырымтатар тасвирий ве манзаралы-амелий санаты къырымтатарларнынъ маддий ве маневий медениетининъ табиий акси олды.
Къырымтатарлар бирдем халкъ оларакъ Къырым ярымадасынынъ территориясында орта асырларда шекиллендилер ве Къырым полиэтник медениетининъ чокъ асырлыкъ тарихынынъ варислери ве девамджылары олдылар.
Къулланманынъ биринджи бабында Къырым медениети инкишафынынъ ве къырымтатарларнынъ медений генезисининъ эсас баскъычлары бакъылды.
Къырымтатар халкъынынъ асыл олув джерьяны айдынлатылды.
Даа эрте орта асырлар девиринде Къырымда тюркий эали устюнлик эткен, XIII асырдан башлап исе, ярымада тюркий мусульманлыкъ дюньясынынъ бир къысмына чевириле.
ХV-ХVІІІ асырларда Къырым ханлыгъы девиринде къырымтатар халкъы медениетининъ инкишафы кульминацион нокътасына ете.
Тюркий компонентнинъ ве мусульман диндарларынынъ устюнлиги къырымтатар медениети инкишафынынъ хусусиетини бельгилей.
XX асырнынъ башына келип Къырымнынъ тюркий-мусульман медениети тюшкюнлик алында булуна, лякин къырымтатар санаты, мимарджылыкъ ве амелий эснафларда озь аксини тапкъан чокъ асырлыкъ аньанелер, юксек къазанчларны озь хатырасында сакъламакъта.
Биринджи бабнынъ макъсады — тарихчы ве этнографларнынъ хулясаларына базанып, къырымтатар медениети автохтон характер ташыгъаныны къайд этмектир.
О, ярымадагъа кетирильген медениет дегиль, онынъ шекилленюви даа мында тюрк-могъол ордулары кельмезден эвель башланды, къырымтатар медениетининъ характерини аля даа бу вакъианен янълыш багълайлар.
XX асырда Къырымнынъ санаты инкишаф эткен о темельни Къырым топрагъынынъ озю къойгъан эди.
XX асырда Къырым санатынынъ инкишафы, башындан чокъ фаджиалы саифелер кечирген этник тарихынынъ вакъиаларына бойсунды.
О, умумен учь девирни къаврап ала:
- 1895-1944 сенелерининъ девири, къыскъа, лякин парлакъ медений юкселюв, тасвирий санатнынъ янъы шекиллери пейда олувы, къырымтатар зиялылары пейда олувы, аньаневий эснафларнынъ гурьдели джерьяны иле къайд олунды.
Девир фаджианен екюнленди — Сталин репрессиялары йылларында къырымтатар иджадий зиялыларынынъ энъ илери къысымы гъайып этильди, чечекленип башлагъан санатлар зорбалыкънен узюльди.
Халкъ эснафларынынъ вазиетине кельгенде исе, о да башындан тюшкюнлик девирини кечире, онынъ себеплери эм объектив, эм субъектив: бир тарафтан, о, джемиетте юзь берген ичтимаий динъишмелернен багълы, экинджи тарафтан исе — аньаневий медений дегерликлернинъ дискриминациясына догърутылгъан, совет къурумынынъ сиясетинен багълыдыр;
- дженктен сонъки девир.
1945 сенесинден 1990-нджы йылларнынъ башына къадар.
Къырымтатар халкъы Къырымдан тышта дагъыныкъ алда булунгъан девир.
Бунъа бакъмадан, о озь тамырларыны ве чокъ асырлыкъ медениетини сакълап къалмагъа тырышты.
Бу девирнинъ хусусиети шунда ки, о, халкънынъ яшамакъ икътидарыны, онынъ юксек иджадий потенциалы олгъаныны исбат этти.
Бу йыллар къырымтатар медениетининъ тарихына, сиясет тазыйыгъына бакъмадан, озю акъкъында бар сеснен беян эткен, шан-шурет къазангъан адларны язды.
Бу девирде Озьбекистангъа айрыджа роль ойнамакъ сырасы тюшти, о, къырымтатар иджадий кадрларынынъ эсас къысымыны къабул этти ве осьтюрди.
Бу девирге аит къырымтатар санатынынъ тарихы — бу совет девирининъ бейнельмилель медениети черчивесинде иджатлары инкишаф эткен айры адлардыр.
Бу йылларнынъ рессамлары озьлерининъ миллий медениетини тешвикъат ве инкишаф этмек имкянындан марум эдилер;
- 1990-нджы йыллардан башлап шимдики вакъыткъа къадар девир.
Бу девир юз йыл ичинде къырымтатар медениетининъ янъы севиедеки экинджи тикленюви иле беллидир.
Бу девир къырымтатар халкъынынъ озь Ватанына къайтувы, бу вакъыткъадже ясакъ олгъан озюнинъ медений вариетини огренювнен багълыдыр.
Тарихий Ватангъа къайтув къырымтатар санатынынъ юкселювине кучьлю сильтем олды.
1990-нджы йыллар земаневий къырымтатар медениетининъ инкишафында кейфиети джеэттен янъы баскъычы олды.
Къырымтатар санатынынъ инкишафына девлет тарафындан къолтутула, санат инкишафына къолтутмагъа борджлу олгъан девлет ве джемаат институтлары тешкиль олуна.
Тасвирий санат мундеридже джеэттен денъише — о, эвель ясакъ этильген мевзулар — сюргюнлик, авдет акъкъында икяе этмек имкянына наиль олды.
Ал-азырда шегиртлик алында булунгъан амелий санатларда, эшьяларнынъ вазифелерни, оларнынъ семантикасыны огренювнен багълы, аньаневий шекиллер тикленювининъ фааль джерьяны юзь бермекте.
Ал-азырда къырымтатар иджадий зиялылары, Къырымда тарихий ве бедиий дегерликлернинъ вахшийдже ёкъ этюв фаджиасы текрарланмамасы ичюн, къолларындан кельгенини япалар.
Гъайрыдан тикленеяткъан къырымтатар санаты девирлернинъ узюльген багъыны гъайрыдан тиклемеге, Къырым иле асырлыкъ тамырларынен багълы бутюн бир халкънынъ унутылгъан медениетини джанландырмагъа буюк хызмет косьтере биледжек.
Къулланманынъ муэллифи, озюне хас хусусиетлери чешит баскъычларда чешит-тюрлю ачылгъан къырымтатар медениети инкишафынынъ умумий ёнелиши ве мантыгъыны такъдим этмеге тырыша.
Къырымтатар санатынынъ башындан юкселюв ве тюшкюнлик девирлери кечти.
Инкишаф бойле тюземсиз олгъаны тесадюф дегиль.
Къырымтатар медениети Къырым, Туркие, Русие, Авропада юзь берген ичтимаий-икътисадий, тарихий вакъиаларнен сыкъ багълы эди.
Бу беян этильген материалнынъ структурасыны да бельгиледи.
Материал чешит нокътаий-назардан бакъылды — тарихий козьден кечирюв, санатшынаслыкъ талили, монографик тедкъикъат.
Материалнынъ такъсими де тюзгюн дегиль.
Халкънынъ омюри ве медениетинде муим эмиетке малик ве корюмли нумюнелер берген санат чешитлерине метннинъ буюк къысмы айырылды.
Муэллиф мевджут ве эльде этиледжек ильмий ишлер, эдебий ве библиографик менбалары, архив весикъаларына базанды.
Базы санат чешитлерининъ нумюнелери ёкъ этильгени, Къырымдан тышкъа чыкъарылгъаны себебинден, оларнынъ талилинде сакъланып къалгъан беян ве делиллерге сильтемлернен сынъырланмакъ сырасы тюшти.
Зенгин назарий ве эшья материаллары мевджутлыгъы алларында, мевзугъа зияде хас ве типик нумюне ве усуллары джельп этильди.
Юкъарыда къайд этильген себеплерге коре, бир сыра рессамлар иджадынынъ талили аджим ве теренлиги джеэттен бир дегильдир.
Материалнынъ сынъырланувы я да профессионализм севиеси етерлик дереджеде олмагъаны себебинден, иджатлары махсус тедкъикъат мевзусы ола бильмейджек рессамлар акъкъында ялынъыз къыскъа малюматлар берильди.
Омюр бир ерде турмай, иджатлары янъы инкишаф баскъычына адым аткъан усталар Къырымгъа къайталар; рессамларнынъ янъы несили осеята, бундан итибарен мезкюр ишни этрафлы, деп саймакъ мумкюн дегиль, муэллиф озь тедкъикъаты ве башлагъан мевзусынынъ девамы оладжагъына умют эте.
% Ишгъаль этильген Акъмесджитте украин тимсаллери олгъан сувенирлер сатыла.
Оларнынъ арасында косьтеклер, чешит-тюрлю нишанчыкълар, паспорт джылтлары, атта сары-мавы тюслю тризублы шапкелер.
Бу фоторесимлерни ичтимаий агъларгъа ерли сакинлер ерлештирген.
---
Бугунь полиция болюгине чагъырылгъанымыз, олар онынъ ерини огренмеге истегенлеринен багълы.
Чюнки, анълагъаныма коре, олар онъа къаршы мемурий иш ачмагъа истей
---
Ялта меркезинде къырым журналисти Евгений Гайворонскийни котеклегенлер.
% Журналистнинъ айткъанына коре, онъа Севастополь сокъагъында уджюм эткенлер.
Евгений бу вакъианы озюнинъ фаалиетинен багълай.
Бундан эвель Гайворонский полициягъа мураджаат этип, оны къоркъузгъанларыны бильдирген экен.
% Амма русие укъукъ имаеджилери джинаий иш ачмагъа ред эткенлер.
Бу сефер журналистнинъ бильдирмеси боюнджа полиция тахкъикъ башлаткъан.
Бу акъта русие Ич ишлер назирлигининъ матбуат меркезинде бильдирдилер.
Экимлер Гайворонскийнинъ беденинде эзиклер ве морарувлар олгъаныны къайд этти.
---
Украина Къырымда “Черноморнефтегаз”нынъ тевкъиф этильген эки къуллесини сатмагъа планлаштыра.
Бу акъта Баш прокурор Юрий Луценко бильдире.
О, донатмаларнынъ ерлешмеси оларнынъ сатылмасына кедер этмейджегинден эмин.
Сатылувдан сонъ, янъы саип, ишгъальджи акимиеттен парасынынъ къайтарылмасыны талап эте биледжек, дей Луценко.
% 2015 сенеси “Пётр Годованец” ве “Украина” бургъулав къуллелерини Одеса газ ятагъындан къанунсыз шекильде ишгъаль этильген Къырым ялысына якъынлаштыргъан.
Шу сене декабрь айында Кыйивнинъ Печерский махкемеси къуллелерни тутып алгъан эди.
Украина прокуратурасында бильдиргенлерине коре, “Черноморнефтегаз” къуллелерни пек паалы алгъан.
Шу себептен оларгъа, о вакъыт энергетика назири олгъан Юрий Бойконынъ ады къоюлгъан.
---
Бунъа алякъасы олгъанларнынъ даа бириси якъаланмады.
Олардан бириси, яни Кушков Андрей танылгъан эди.
О, башта Украина Телюкесизлик Хызметинде чалышкъан, шимди исе Федераль Телюкесизлик Хызметинен ишбирлик япа.
---
Керич корфезинде Тюркиенинъ бозулгъан “Берг” адлы гемиси ленгерде тура.
Инсанлар тахлие этильген.
Гемиде 12 инсан бар экен.
Оларнынъ арасында - Украина ватандашлары да бар.
Керичнинъ ишгъальджи прокуратурасы бу иш боюнджа тахкъикъат башлагъан.
Русие флотунынъ ребери Алексей Кравченконынъ сёзлерине коре, саибине гемини тамирлеп, керекли ерге кетирильмеси теклиф этильген.
Къайд этем, геми русиенинъ “Азов” лиманындан Тюркиеге кеткенде Кефе янында бозулгъан.
---
Аилесине де невбет кельген!
Къырымдан къачкъан фааль Ренат Параламовнынъ акъарабаларыны соргъугъа чагъыралар.
% Бу акъта абулкъат Энвер Кадыров хабер этмекте.
Укъукъ къоруйыджынынъ фикрине коре, кучь идаресининъ хадимлери Параламовнынъ къайда олгъаныны бильмек истей, шу себептен соргъулар кечире.
---
Ишгъальджилер оны, сёзде экстремистик материалларнынъ таркъатылувы ичюн мемурий къанун бозулувында къабаатлайлар.
% Кечкен сене сентябрь айында Сеитлер къасабасында ишгъальджилер Параламовнынъ эвинде тинтюв кечирдилер, сонъра эв саибини тутып, белли олмагъан ерге алып кеткен эдилер.
Параламов эртеси куню агъыр алда Акъмесджит автовокзалында тапылгъан эди.
Параламовнынъ айткъанларына коре, белли олмагъан инсанлар оны котеклеп, башына чувал кийдирип, электрик акъымынен къыйнагъанлар.
% Бундан сонъ о, ишгъаль этильген Къырымдан къачкъан.
Ренатны тутып эсир эткенлер арасында сойлары Андрей Кушконы таныгъанлар.
Кушко Украинагъа хаинлик япкъан Украинй телюкесизлик хызметининъ сабыкъ хадимидир, шимди о Федераль телюкесизлик хызметинде чалыша.
---
Украина футбол федерациясы, Русиеде кечеджек Дюнья футбол чемпионатынынъ финалына журналистлерини ёлламакътан вазгечкен.
Бу акъта малюмат Федерация сайтында берильген.
Бу къарар акъкъында ФИФАгъа да энди хабер этильген.
% Бунынънен берабер, Украина билет алув квотасыны къайтаргъан.
% Бунынъ арфесинде, Авропа парламентинде кечкен конференцияда Украина темсильджилери Авропа бирлигининъ лидерлерини оюнларны зиярет этмемеге чагъыргъан.
Дюнья футбол чемпионаты бу сене июннинъ 14-ден июльнинъ 15-недже олып кечеджек.
Русиеде чемпионат ильк сефер кечириледжек.
---
Реставрация экен.
Къырымтатар мимарлыгъы ёкъ этилюв телюкеси алтында.
---
% Русие даа бир украин ширкетини озюне алгъан.
Бу сефер нени алгъан?
---
Русиедеки ФИФА чемпионатына къаршы наразылыкъ.
Украина билетлер квотасыны къайтаргъан.
---
Даа бир украин ширкети Русие мулькиетине кечти.
Русие федерациясы Серго Орджоникидзе адына Акъяр Денъиз заводыны озюмсиген.
Къарар артыкъ Русие акимиетининъ сайтында ерлештирильген.
---
Анда бельгиленгенине коре, бу къарар заводнынъ девлет мудафаа-санайы комплексине кирмесини тезлештиреджек.
Денъиз заводы, Акъярнынъ энъ буюк заводларындан бири.
Ишгъальден эвель, онынъ саиби - Украина президенти Петро Порошенко эди.
Амма Порошенко, дигер иш адамлары киби, тутып алынгъан заводы ичюн тазминат алмайджакъ.
Бир къач кунь эвель, Акъярнынъ ишгъальджи акимиети тахминен 50 миллион рублени тешкиль эткен зарарны тазмин этювни ред эткен.
2016 сенеси Къырымнынъ ишгъальджи парламенти юзден зияде объектни девлетлештирди.
Оларнынъ бир къысмы энди сатылувгъа чыкъарылды.
---
Воронцов сарайына да реконструкция невбети кельди.
Мемуриет анда профилактик ишлер кечирмеге планлаштыра.
Мартнынъ биринедже “Платон алтында” серги салоны, “Воронцов ашханеси”, “Башагъа квартирасы”, “Граф Шувалов эви” экспозициялары ве Шувалов бинасынынъ экинджи къаты къапалы оладжакъ.
Кечкен сене язда сарайда тамирлев ишлери артыкъ кечирильген эди, о вакъыт 116 миллион рубле масраф этильген.
---
Ишгъаль этильген Керичте русие ишчилерининъ реконструкциясындан сонъ декоратив кемер йыкъылмагъа башлагъан.
Ерли сакинлер, кемернинъ сывалары тюшип кете деп шикяет этелер.
Приморский паркынынъ кириши янында телюкели кириш къапатылмагъан.
2016 сенеси Ростов-на-Дону шеэринден кельген ишчилер тамирлеген.
Бу ишлер ичюн тахминен 2 миллион рубле айырылгъан.
---
Багъчасарай районынынъ Новопавловка кою янында азбарларнынъ бирине грейдер авдарылы тюшкен.
Араба “Таврида” ёлунынъ къурулышында чалышкъанда, ахыр устюне тюше.
Видеоны къурулыш саибининъ акърабасы ерлештирген.
Анда корюнгени киби, грейдер бинанынъ устюне тюшип, оны аман-аман толусынен йыкъкъан.
Къаза нетиджесинде зарар корьгенлер акъкъында малюмат ёкъ.
---
Бу, Хансарай - къырымтатар сарай мимарджылыгъынынъ екяне нусхасы.
% Мында халкъына садыкъ оладжагъына эм ханлар, эм де шимдики сиясетчилер ант эткен эди.
Ве бу ерде, шимди йыкъувгъа огърагъан Буюк Хан Джамиси ерлешмекте.
Бу кадрларда, ишгъальджилер реставрацияны насыл кечиргенини корьмек мумкюн.
18-джы асыргъа аит олгъан къырым бик агъачындан япылгъан керишлер, эски къурулышлар бетоннен къапатыла, эльнен япылгъан кирамет исе земаневий испан кираметлерине авуштырыла.
Бойле реставрация беш асырлыкъ тарихы олгъан хан джамисини ёкъ эте, деп айта Багъчасарай сакини Эдем Дудаков.
---
Алма бою ташлары къоюлгъан ерге олар бетон тёкелер, алма бою ташына исе цемент келишмей - о вакъыт эрозия ола ве эльбет де, “татарка” денильген эснаф кираметнинъ заводда япылгъан кираметке денъиштирильмеси - бу асла да шашыладжакъ шей!
Эр бир абиденинъ реставрациясындан эвель мутехассыслар тешкерюв кечирмек керек.
Алимлер объектнинъ вазиетини огренип, реставрацион лейхагъа озь тевсиелерини бермек керек.
Бу вазиетте, анълагъанымызгъа коре, бойле араштырмалар кечирильмеген эди ве эльбетте, къурулыш земаневий усулларгъа коре кечириле, бу реставрация дегиль.
Реставратор денильген ишчилер Хансарайда ишлерини эвельден экспертиза кечирмейип башлагъан, бунен берабер бу ширкетнинъ реставрацион фаалиетте не теджрибеси, не де лицензиясы бар.
---
Хансарайнынъ реставрациясына бойле янашма - эмаллыкъ дегиль де, бу, Украина тарихий мирасынынъ махсус ёкъ этильмеси, деп тюшюне тарихчы Сергей Кот.
Онынъ къайд эткенине коре, халкъара къанунларгъа бинаэн ишгъаль этильген территорияларада медений дегерликлерге киришюв ясакътыр!
---
Хансарай ЮНЕСКОнынъ джедвелине кире биле.
Амма, бойле реставрациядан сонъ тарихий объект дюнья асабалыгъы къыйметини джояджакъ.
Хансарайны ёкъ этилювден къуртармакъ ичюн Украина акимиети, ЮНЕСКОны бу меселеге киришмеге чагъырды.
---
Хансарай гъайып олув телюкеси алтында.
Реставрация денильген эснас халкъара укъукъ къаиделерине уймай.
Бу акъта Украина медениет назирлиги хабер этип, ишгъальджиден гъайып этилюв арекетлерини токътатмагъа талап эте.
Тафсилятлы малюматны Руслан Халапов биле.
---
ZeyTune радиосында къырымтатар учуджысы Амет-Хан Султаннынъ хатырасына багъышлангъан марафон кечирильди.
Кунь девамында, давет этильген мусафирлер Амет-Хан акъкъында хатыраларынен пайлашып, учуджы къырымтатарларнынъ медениетинде насыл ерни алгъаныны айтып бердилер.
Амет-Хан Султан Совет Бирлигининъ эки дефа къараманы, Экинджи джиан дженкининъ иштиракчиси ве Совет Бирлигинде нам къазангъан учуджы-сынавджы.
Учуш вакътында учуджы тахминен 100 учакънынъ чешитини огренген.
1971 сенеси февральнинъ 1-нде учма лабораториясында денъеме учушында эляк ола.
---
Сагълыгъы эйилешти, тек аягъы агъыра.
Умумен алгъанда тюзеле.
Шимди о, тахкъикъат тевкъифханесининъ тиббий къысмында булуна.
Онъа ихтисаслы тиббий ярдым берильмесини талап этмеге девам этеджекмиз.
---
“Къырым марафоны" акциясы черчивесинде фааллер джёремелернинъ тёленмеси ичюн 1 миллион рубле джыйгъан
Паралар, октябрь айында кечирильген бир кишилик пикет иштиракчилерине ярдым оладжакъ.
Ишгъальджи акимиет акция иштиракчилерине 10-15 рублелик джёремелер тайин эткен эди.
Гонъюллилер, ишгъальджилерге даа къыйын олсун деп, топлангъан милионны онар рубле бозмакъ истей.
“Къырым марафоны” акциясына Украинанынъ беш шеэри къошулды - Киев, Одеса, Львив, Херсон ве Днипро.
Бундан гъайры, акциягъа Тюркие де къошулды.
Амма параларнынъ буюк къысмыны фааллер Къырымда джыйды.
---
Биринджиден, бу инсанлар бизим акъ ишимизде бизге дестек костергенлерини тасдыкълай, экинджиден олар да иштирак этип, чокъ олмаса да, амма озь иссесини къошкъанлары ичюн рухлары котериледжек
---
Ватанына хаинлик япкъанлар.
Акъярнынъ сабыкъ депуатларындан кимлер девлет хаинлигинде къабаатлана?
Къырым фааллерининъ джёремелерини къапатмакъ ичюн артыкъ 1 миллион рубле топлангъан.
Къараман Гирей Куламетовнынъ авдети.
% ЮА Къырым мухбирлери фаальнинъ эвинде мусафир олдылар.
---
Махкеме ич ишлер органларынынъ хадимлери топлангъан делиллер векилимнинъ ачыкъ къабаатыны ич бир тарзда тасдыкъламагъанына дикъкъат этмеген.
Махкемеджи къарарыны илян эткенде, иш материалларында олмагъан шейлерге эсаслана.
Яни векилимден атта алынмагъан плакатларгъа даир экспертизагъа эсаслангъан.
---
Керич район табиат къорув прокурорынынъ муавини Владимир Верещак къабарджылыкъта якъалангъан.
Девлет хызметчиси иш адамындан 300 бинъ рубле алып, табиат къорув къануннамесининъ бозулмасына козь юмаджагъына сёз берген экен.
Верещаккъа къаршы джинаий иш ачылгъан.
Махкеме энди оны эв незаретинде тута.
Къабарджылыкъ ичюн онъа 12 йыллыкъ апис джезасы ве къабардан 60 къат зияде олгъан джореме бельгилене биле.
Бу, Владимир Верещакнынъ артыкъ экинджи джинаий иши - Украина оны девлет хаинлигинде къабаатлай.
---
Къырымнынъ ишгъальджи Юкъары махкемеси наразылыкъкъа чыкъкъан даа эки шахыс, яни Дилявер Юнусов ве Усеин Усеиновнынъ шикяетлерини ред эткен.
2017 сенеси октябрь айында олар къырымтатарларгъа япылгъан баскъыларгъа къаршы чыкъкъан эдилер.
% Фааллерге нисбетен мемурий протокол тизилип, сонъ джёреме тёлемеге меджбур этильди.
---
Акъярдаки Ёл тамири ичтимаий агъларда ачув чыкъарды.
Бу Ленин сокъагъы - шеэрнинъ меркезий сокъакъларындан бири.
Сакинлер бир къач йылдан берли бу ёлнынъ тамир этильмесини талап этелер.
Истегенлерине еттилер.
Комуналь хызметчилер тамир ишлерини башлатты.
Бутюн ишлер гедже кечириле эди.
Сабасына ишнинъ нетиджелери корюнди, ве чокъусынынъ козю къайтты.
Шимди япылгъан ёл бутюнлей ямавларнен толу.
Бу акъта адамлар изаатлар язалар.
Тамир ярамай япылгъан дейлер.
---
Америка Бирлешкен Девлетлери Къырым янында халкъара ава фезасында кечкен америка учагъына русие къырыджысы ёлны кечкен видеоны яйынлады.
Видеода русие Су-24 америка ЕР-3 янында телюкели арекет япа.
Сагъ къанатына ярым метрге якъынлаша.
Бойле вазиет фелякетке кетире биле эди - дей Америка Денъиз къуветлерининъ капитаны Билл Эллис.
Бундан да гъайры русие къырыджысы ЕР-3-нынъ огюни кесип кечерек, тим-тик ашагъа кете, бу исе америка учагъыны турбулент алына кетире.
Русие тарафы исе буны башкъаджа изаатлап, Су-24 садедже америк учагъыны о халкъара ава сынъырыны бозмасын деп озгъаргъан экен, - дей.
---
Бу, Михаил Брицын.
Шимди о, Кремльнинъ незаретинде олгъан Нахимов муниципаль больгесининъ башлыгъы ола.
% 2014 сенеси Акъяр ишгъаль этильгенден эвель Брицын “Русская оборона” арекетининъ башлыгъы олып, “Русское слово Севастополя” газетасында муаррирлик япа эди.
Мен барып, Акъяр ве Къырымнынъ Русиенинъ теркибине кирмеси ичюн рей береджегим.
Ве, эльбетте, мартнынъ 16-дан сонъ яшайышымыз даа яхшы ве къолай олур деп умют этем.
Бу да къабаатлангъанлардан бири.
Леонид Жунько чокъ вакъыт девамында девлет хызметинде чалышкъан.
% 99-джы йылдан 2004-кедже Акъяр девлет мемуриетининъ ёлбашчысы олды.
Бундан сонъ Къырымда Украина президентининъ темсильджиси вазифесини алгъан.
% Озь къабаатланувыны Жунько изаатламакътан ред эте.
Бильмейим, бильмейим сизге бир шей айтмайджагъым.
Корюшкендже.
Андрей Ковалишин де бир къач кере депутатлыкъкъа сайлангъан.
Кутьлевий хабер васталарында оны акъярлы “регионаллар”нынъ башлыгъы Валерий Саратовнынъ бизнес ортагъы деп адландыра экенлер.
Бу даа бир сабыкъ-регионал Андрей Колот.
О, сабыкъ мудафаа назири Павел Лебедевнинъ “Парагон” ширкетининъ бизнесини инкишаф эттирген бириси ола.
Ширкет аля даа фааль шекильде Акъярнынъ ве Къырымнынъ ялы боюнда къурыджылыкъ япа.
Мен мында 2014 сенеси Акъярдан кочип кельдим.
Кой ходжалыгъында чалышмагъа теклиф эттилер.
Ерини бегендим.
Бу тарафта чокъкъа къалырым деп умют этем.
Илья Журавлёв ишгъальден сонъ Акъярда чалышмагъа къалгъан.
Шимди о ерли либерал-демократик фыркъасынынъ лидери ола.
Ишгъальден эвель исе, ерли сакинлер арасында Журавлёв “чёплюк бароны” деген лагъабынен белли эди.
О, “Чистый город” ширкетлер группасынынъ саиби ола.
Бу ширкет шеэрде къалымты джыйыштырувынен огъраша эди.
Бунен къабаатлав акъкъында депутатнен къонушып оламадыкъ.
Телефонны алгъан адам о Журавлёв олмагъаныны бильдирди.
Сиз янълыштынъыз.
Бу Илья Григорьевич дегиль.
Сиз кимсинъиз?
Онынъ телефоны башкъа.
Багъышланъыз, ярдымджы оламам.
Къабаатлангъанлардан даа бириси Александр Красильников, энди учь куньден берли телефондан джевап бермей.
О, Акъяр футбол такъымынынъ президенти ве шеэр футбол федерациясынынъ ёлбашчысы ола.
Бу сабыкъ алты депутат, девлет хаинлигинде къабаатлангъанлар арасында ялынъыз дегиль.
Прокуратура махкемеге энди 18 иш ёллады.
Фигурантларнынъ эписи 12ден 15 йылгъадже апис этиле биле.
---
Къырым мемурий сынъырында араба патлатылмасы себебинден мал-мулькнинъ мусадересинен берабер он беш сенелик апис джезасы.
% Бу акъта Баш прокуратуранынъ матбуат кятиби Андрей Лысенко ЮА:Къырым мухбирлерине малюмат берди.
2016 сенеси Новоалексеевкада халкъ кечкен ерде парк этильген араба патлатылгъан эди.
% Патлав себебинден бир къач инсан яраланды, бир киши эляк олгъан эди.
Бу вакъиа террор эйлеми деп танылды.
---
Къырым мухтар джумхуриет прокуратурасы Акъяр алты сабыкъ депутатларынынъ дава ишлерини махкемеге ёллагъан.
Олар ярымадада укъукъсыз референдумгъа къолтутув, яни девлет хаинлигинде къабаатлана.
ЮА КЪЫРЫМ журналистлери шекленгенлернинъ адларыны тапты.
Шахыслар ким олгъаныны ве депутатлыкъ вакътында ненен огърашкъанлары акъкъында мухбирлеримиз икяе этеджек.
---
Ильхакъ этильген Къырымда бир кишилик пикетлер боюнджа махкемелер девам этмекте.
Пикет иштиракчилеринден бири - Эски Къырым сакини Гирей Куламетов.
Ишгъальджилер оны 10 куньге апис эткен эдилер.
Шимди Гирей азат этилип, эвине къайтты.
ЮА Къырым мухбирлери фаальни зиярет эттилер.
Гирай Куламетов не ичюн чыкъып русие репрессияларына наразылыкъ бильдиргенини невбеттеки левхамызда сейир этинъиз.
---
Гирей Куламетов биринджи кере интервью бере.
Йигит баягъы эеджанлана ве фикирлерини топламагъа тырыша.
Суаллерге джевап беререк, Гирей догъру ве келишкен сёзлерни тапмагъа арекет эте.
Гирей семетдешлери келеджекте де бойле кучьлю ве муаббет олгъаныны истей.
Берабер олмакъ керекмиз, муаббет олмалымыз - о заман бизни кимсе енъип оламаз.
% Чюнки биз четте къалып, меннен алякъасы ёкъ, деп тюшюнсек, ярын бу беля онынъ эвине де келир.
Кечкен сене октябрь айында Гирей Куламетов бир кишилик пикетке чыкъып, Къырымда русие репрессияларына наразылыгъыны бильдирди.
% Январининъ 18-де исе озю де бу репрессияларгъа огърады - онынъ эвине кучь идаресининъ тахминен 30-40 хадими келип, тинтюв кечирдилер, ондан сонъ Гирейни тутып алдылар.
Шу куню ишгъаль махкемеси оны 10 куньге тевкъиф этти.
Себеп - Гирейнинъ 2012 сенеси ичтимай агъларда ерлештирген материаллар, эсапта “экстремистик ” экенлер.
% Мен ве къорантам ичюн бу бекленильмеген бир шей олды.
Бу садедже мемурий къанун бозулмасы олгъаныны бильген сонъ, къоркъузмакъ, токътатмакъ ичюн махсус япылгъан спектакль олгъаныны анъладым.
% Адлиеджилер Гирейни не къадар азат этмеге истеселер де, о, 10 кунь СИЗОда кечирди.
% Январининъ 28-де - Куламетов азат этильген куню -  изолятор янында оны достлары ве семетдешлери къаршыладылар.
Эски Къырымдаки джамилернинъ бирисинде дуа япылды.
% Фааль эр кеске къолтуткъанлары ичюн тешеккюр бильдире, чюнки эм тинтюв, эм махкемеге эр кес къоркъмайып кельген эди.
Тевкъиф этильгенден сонъ, онъа ве аилесине ярдым девам этиле.
Бизни кимсе бойсундурамагъаны ичюн гъурур дуйдым.
Онынъ ичюн, биз аз олсакъ да, бирликте олсакъ ве бири-биримизге ярдым этсек, эр шейден кечермиз, буны эр вакъыт анъламакъ керекмиз.
Гирей Куламетов 27 яшында, о Эски Къырымда яшай.
Шимди о, къызы Айлин ве огълу Мухаммаднынъ янында.
Русие кучь идаресининъ къоркъузувларына бакъмадан, Гирей илериде де ватандашларына къолтутмагъа планлаштыра ве бутюн сиясий мабюслер азат этиледжегине инана.
---
Энвер Крош аписте къалдырылгъан.
% Не ичюн ишгъаль махкемеси истинаф шикяетини адвокатсыз бакъты?
% Ишгъаль этильген Къырымда инсан акълары меселеси эп феналаша.
Меджлис маруза азырлагъан.
Сахаров мукяфаты.
Къырымлылар арсында джесюрлик мукяфатыны ким алды?
---
Джесарет мукяфаты, айры бир мукяфаттыр.
О, тек беш инсангъа бериле.
Тешеккюрлеримизни бильдирмек ичюн бу мукяфатны даа чокъ шахыскъа берильмеси ичюн ёл бердик.
Бу сене биз еди девлеттен кельген 80 шахысны мукяфатландырдыкъ.
---
Земанивий къараманлар Андрей Сахаров адына мукяфат алгъанлар.
Русие укюмети тарафындан махкюм этильген къырымлы журналист Мыкола Семена “Джесюрлик ичюн” орденинен такъдирленди.
Ондан гъайры, Москвада къанунсыз тутулгъан “укринформ” мухбири Роман Сущенко да бу мукяфатны къазанды.
% Премияны журналистнинъ апайы ве къызы алгъанлар.
Къырымлы режиссёр Олег Сенцовгъа да бу мукяфаткъа наиль олгъан.
Шимди о Русие аписханесинде тутула, онынъ ичюн орденни Олегнинъ къыз къардашы Наталья Каплан алды.
---
Биринджи инстанциянынъ къарарыны махкемеджи денъиштирмеди.
Махкемеджи, башкъалары киби бутюн мураджаатларны ред этти.
Амма о, махкеме салонында фото ве видео чекмеге разылыкъ бергенине, биз айретте къалдыкъ.
Пек лояль махкемеджи тюшкен.
---
Къырымгъа ве къырытатарларгъа насыл къолтутмакъ мумкюн.
Бу акъта бугунь Авропа парламентинде лаф юрьсетильди.
Конференцияны Авропа парламентиндеки Чехия азасы Яромир Штетин ве Мустафа Джемилев ачты.
“Къырым не олджакъ?” мунакъашасында меджлис векиллери Ахтем Чийгоз ве Ильми Умеров иштирак эттилер.
Олар бутюн дюньяны Къырымда мартнынъ 18-де оладжакъ президент сайлавларыны танымамагъа чагъырдылар.
Укъукъ къорчалайыджылар, Къырым ишгъальджилерден азат этильмеси ичюн не япмакъ керек олгъаныны айтып бергенлер.
Бундан гъайры, биринджи сефер Авропа парламентинде “Мустафа” весикъалы фильми косьтериледжек.
---
Эскендер Бариев “Къырымтатар ресурс меркези идаресининъ азасы.”
Энди систематик шекильде тинтюв, соргъулав, тевкъифлер япылып, адамлар тутулып алына.
Амма эп бир, бир кишилик пикетлер бутюн бу адиселерге чокъ тесир этмекте.
Бу да Русие фаркълы актив арекетлерден къоркъкъаныны ве инсанларны эр тюрлю ёлларнен къоркъузмагъа арекет эткенини косьтере.
---
Русиелилер къырымлыларгъа къолтутмакъ ичюн бир кишилик пикетлерге чыкътылар.
% Фааллер Сиясий мабюс куню адлы эр ай кечкен акцияны отькердилер.
Олар Москва сокъакларына плакатлар котерип чыкътылар.
Анда исе къырымтатарлар не ичюн отургъанлары, къырымлыларнынъ джинаий ишлери ве махкемелери акъкъында яздылар.
Бу сефер акция Украина ве Русие арасында мабюслер денъиштирильмеси мевзусына багъышланды.
Бундан да гъайры, Къырым азат этильмеси ве Донбаста дженк токътатылмасыны талап эттилер.
---
Ишгъаль этильген Къырымда инсан акъкъларынынъ бозулмасы акъкъында Петро Порошенконынъ Альфонсонен корюшюв япкъан вакътында сёз юрсетильди.
Украина президенти, Италиягъа Авропада ишбирлик ве телюкесизлик тешкиляты миссиясынынъ эсас вазифелери арасына Донбас меселесини кирсеткени ичюн миннетдарлыгъыны бильдирди.
---
Украина тыш ишлери назири Павло Климкин ве Авропада ишбирлик ве телюкесизлик тешкилятынынъ башлыгъы Анджелино Альфано корюшювинде ильхакъ этильген Къырымда - инсан акъкъларынъ бозулмасы акъкъында сёз юрсетти.
Павло Климкин, украин сиясий мабюслерининъ азат этильмеси ичюн, Италияны Русиеге къаршы сыкъыштырувларны токътатмамасына чагъыргъан.
---
Ишгъаль алтындаки Акъярда украин фаали Игорь Мовиенконынъ иши боюнджа махкеме отурышувы олып кечти.
Былтыр сентябрь айынынъ башында, аякъмашнасында украин тимсаллери олгъан ичюн Мовенконы котеклеген эдилер.
экимлер котекленген Игорьнинъ мийи сарсылгъаны, ченгеси ве бурну сындырылып, башы травма олгъаныны тайин эткен эдилер.
3 айдан сонъ, Русиенинъ полиция хадимлери оны тутып ала.
Оны «ВКонтакте» ичтимаий агъынынъ «Къырым-Украина» группасында язгъан изааты ичюн экстремизмде къабатлай.
Мовенконы 5 йылгадже апис эте билелер.
---
Украина арбий истихбараты ильхакъ этильген Къырым ве Донбасстан силя кетирильмесининъ эки эсас ёлу олгъаны акъкъында хабер эте.
Биринджиси - Азакъ денъизинден, экинджиси исе къарадан - Керич копрюнден Русиеге, андан Донецк ве Луганск виляетлерининъ боевиклернен незарет этильген территоияларына.
---
Къырым ильхакъындан сонъ украин арбийлери бир къысым силя ве техниканы чыкъарып етиштирген.
Амма 2014 сенеси июль айында Владимир Путин бу процессни токътата.
Ильхакъ этильген ярымадада украин силясынынъ тахминен 90 фаизи къалды, дей истифадаки полковник Олег Жданов.
Калашников автоматлардан башлап МИГ-29 къырыджыларына къадар Силялы къуветлернинъ теркибине кирген эр шей, шу джумледен гемилер, танклар, бронетранспортёрлар ве арбий машналар да къалып кетти
---
Украин силялары Къырымдан Донбаскъа ёлланылгъаныны ве Русиеде къулланылмагъан Т-64 танклар къулланылгъаныны тасдыкълайлар.
Путиннинъ Украинагъа гемирлерни къайтармакънен багълы теклифи - хырсызлангъан техника ярымадада энди къалмагъаныны косьтере, дей эминликнен эксперт Владислар Селезнев.
---
Донбасс ишгъальджилерден азат этильген вакъытта, Инкерман ве Кефе анбарларында сакълангъан силя тапылгъан.
Анда тапылгъан весикъалар да бу силя башта украин арбий денъизджилерине аит олгъаныны тасдыкълагъан.
---
Запт этюв ве ильхакъ этильген Къырымдан Донбаскъа украин силясынынъ кетирильмеси халкъара къиделерине зыт келе ве къабаатлы шахыслар ичюн джинаий месулиетни козьде тута.
---
Русие Федерациясы бу силяны къанунсыз группировкаларгъа бермеси, джинаий иш киби таныла биле.
---
Русие тарафы бу меселе боюнджа шимдилик ич бир изаатлар бермей.
Экспертлернинъ фикрине коре, ильхакъ этильген Къырымда къалгъан силяны къайтарып, Русие Донбастаки давагъа озюнинъ алякъасыны гизлемек истей.
---
Донбасста къанунсыз шекилленген джумхуриетлернинъ боевиклери ильхакъ этильген Къырымдан силя ала.
Украина шаркъына силя Русиеден кетириле.
Бу акъта Украина мудафаа назирлигининъ истихбарат идаресинде хабер этелер.
Насыл силя ве о насыл этип кетирильгенини Руслан Халапов араштыргъан.
---
Ишгъальджи махкеме октябрь айында кечирильген бир кишилик пикетлернинъ иштиракчиси Энвер Крошны аписте къалдыргъан.
Онынъ шикяетини къапалы режимде адлиеджилерсиз бакъылгъан, не себептен?
Юлия Вене айтып береджек.
---
Махкеме топлашувындан эвель, Энвер Крош омюр аркъадашынен корюшмеге изин алгъан.
Айшенинъ сёзлерине коре, Энвер озюни яхшы ис эте ве СИЗОдаки шараитке шикяет этмей.
Энвернинъ тевкъиф этильмеси эвельден планлаштырылгъан эди, деген Энвер омюр аркъадашына.
Весикъалар олмамазлыгъы себебинден проблемлер чыкъкъан.
Башлыгъы шикяет эткен.
Акъай, бир пакет весикъа олмагъаныны эшиткен.
Онъа саат бирде телефон ачкъанлар.
Демек, эр шей планлаштырылгъан экен.
Бугуньки отурышув къапалы режимде кечкен.
Адвокат биле кирсетильмеген.
Эмиль Курбединов Крошнынъ аппеляциясы бакъылмасына вакъыт денъиштирильмесини истеген.
Буны ред эткенлер.
Шу вакъытта адлиеджи Хизб-ут-Тахрир иши боюнджа башкъа махкеме отурышувында экен.
Бу махкеме отурышы Ростовнынъ Шималий-Кавказ арбий махкемесинде кечирильген.
Курбединов бу махкеме процессинде Акъмесджитнинъ арбий махкемесинден Заир Смедляев иле видеобагъ вастасынен къабаатлангъанларнынъ менфаатыны къоруды.
Хизб-ут-Тахрир иши боюнджа махкеме отурышувы башкъа куньге авуштырылгъан, чюнки Энвер Бекировнынъ адвокатлары кельмеген.
Энвер агъанынъ къорувына акъкъыны бозмамакъ ичюн отурышув февральнинъ 14-не саат 15-ке, сонъра исе 15-не саат 10гъа ве февральнинъ 20-не къалдырылды.
Башта махкеме башкъа вакъыткъа тайинленген.
Амма оны бир саат эвель кечирмеге къарар алгъанлар.
Айны вакъытта Энвер Крош боюнджа да махкеме отькериледжек эди.
Махкеме вакъты саат 11-ге тайинленген эди, амма нечюндир оны саат 10гъа авуштыргъанлар, чюнки адвокат башкъа махкемеге кетип, мында келип оламагъан.
“Хизб-ут-Тахрир” иши боюнджа махкеме бир сааттан зияде сюрьмеди.
Энвер Крошнынъ берген аппеляциясыны да чокъ бакъмагъанлар.
О, аписте февральнинъ 4-недже къаладжакъ.
Ишгъальджи акимиет Крошкъа он куньлюк апис джезасыны бельгилеген.
Январнинъ 25-нде Энвернинъ эвине кучь идаресининъ хадимлери кельген.
Оны, 2012 сенеси ичтимаий агъларда ерлештирильген материаллар ичюн экстремизмде къабаатлайлар.
Бу Энвернинъ биринджи якъаланувы дегиль.
2015 сенеси декабрь айында русие кучь идаресининъ хадимлери фаальни электрик акъымынен къыйнап, наркотик сатмасыны бойнуна алдырмагъа меджбур эткен экенлер.
---
Къырым сакинлерининъ Силялы къуветлер сафына хызметке чагъырылувы къанунсыздыр.
Ве Русиенинъ акимиети, яни Перзидент, Мудафаа назири, генштаб башлыгъы ве башкъа юксек арбий вазифелерде чалышкъан шахыслар бундан месулиетли.
Бу иш юкъарыда анъылгъан Русие федерациясынынъ бу месуль шахысларнынъ Гаага халкъара махкемесинде махкюм этильмесинен битеджек.
---
Биз чокъ сефер тешкерювни битирип оламагъанымыз акъкъында бильдирдик.
% Ве битирип оламаймыз - разылыкъ бермейлер.
Адвокат яшагъан ери этрафында юрмеге рухсет сорагъан эди.
Чюнки Мустафа эвден чыкъып олмай, амма оларнынъ малы-мулькю бар, ве къорантагъа ярдым этмек керек.
“26 ишининъ” фигурантлары Али Асанов ве Мустафа Дегирменджи апрельнинъ 7недже эв тевкъифинде къаладжакъ.
Ишгъальджи Къырым Махкемеси адвокатларнынъ апеляциасыны ред этти.
Имаеджилер мабюслернинъ сагълыгъы ярамай олгъаны ичюн тиббий тешкерюв япылмасыны талап эте эдилер.
Оларгъа иш тапылмасыны да.
Чюнки Али Асанов ве Мустафа Дегирменджи къоранталырыны паранен теминлеген екяне инсанлар ола.
Амма махкеме бу деллиллерни къабул этмеди.
Къырымлылар кутьлевий низамсызлыкъларда иштирак эткенинде къабатлангъанлары къайд этмек истейим.
Ве бу тек 2014 сенеси февраль айынынъ 26-нда Къырым Юкъары Шурасы бинасы огюнде Украина топракъ бутюнлигине багъышлангъан митингде булунгъанлары ичюн.
---
Чыкъыш тек къора узеринден япыла!
Ишгъаль этильген Акъмесджитте Киров джаддесинде автобус енгиль машнанен чатышкъан.
Къазада кимсе зарар корьмеген
Амма автобус ёлджулары накълияттан чыкъмакъ ичюн квест кечмеге меджбур олгъанлар.
Эвакуация видеосыны ёл незаретининъ фааллери чыкъаргъан.
Къалдырымгъа тюшмек ичюн адамлар къора атламакъ зорунда къалгъан.
Ёлджулар бу миссияны мувафакъиетнен кечкен.
---
Русие донбастаки терористлерни Къырымдан кетирильген силянен дестеклей.
Бу акъта Украина истихбарат идаресининъ векили - Вадим Скибицкий хабер эте.
Онынъ сёзлерине коре, запт этильген силя эки ёлнен кечириле.
Бириси Азакъ денъизинден, экинджиси Русие территориясы узеринден.
Истихбарат малюматына коре, шимди Украинынъ ишгъаль этильген къысмына силяны русие арбийлери кетире.
---
АБД девлет департаменти Русиени Къара денъиз узеринде америка учакъларына маниалар яратмамагъа чагъыра.
Русие уджюмджиси Къырым янында халкъара ава бошлугъында Америка къошма штатларынынъ истикъбарат учагъынынъ ёлуна тюшти.
Су- 27 халкъара ава фезасында Къырым янында, ярым метр узакълыгъында учып, америка истикъбарат учагъынынъ огюнде телюкели арекет япты.
Девлет департаментинде, къазагъа кетирмемек ичюн, бойле аректелерни токътатмагъа талап этелер.
Русие мудафаа назирлигинде бильдиргенлерине коре: къырыджы америка учагъы Русие сынъырыны бозмасын деп озгъаргъан экен.
---
Ильхакъ этильген Акъмесджитнинъ 20-ге якъын сокъагъы бугунь ярыкъсыз къалгъан.
Шеэрде плангъа коре тамир ишлери кечириле.
Бу акъта ишгъальджи мемуриетининъ сайтында сёз юрсетиле.
Ярыкъсыз къалгъан эвлернинъ эксериети Крымская сокъагъында ерлешмекте.
Электрик февральнинъ 2-недже сёндюриледжек.
Акъмесджитлилернинъ эвлеринде саба саат 8-ден саат 17-гедже ярыкъ олмайджакъ.
Ярыкъ сёндюрмелери Акъярда да оладжакъ.
Ярыкъ олмайджакъ вакъытны косьтереген джедвельни шеэрнинъ ишгъальджи акимиети саифесинде тапмакъ мумкюн.
Ярыкънен багълы бу ал февраль айы боюнджа девам этеджек.
---
Эмир Асан Акъмесджитте догъып осе.
Кечкен сене, мектепни битирмек ичюн Киевге кочип келе.
Чюнки Эмир украин алий окъув юртуна окъумагъа кирмек истей.
Университетни даа сайлап алмагъан, амма келеджекте насыл зенаат саиби оладжагъыны биле.
Мен журналистика, реклама ве пиар болюгине кирмеге планлаштырам.
Энъ яхшысы, эльбетте Шевченко, амма башкъа вариантлар да бар.
Шимди Эмир Асан имтианлагъа азырланып репетитордан дерс ала.
— Украин тили ве Украина тарихы къыйынджа.
Чюнки Къырымда энди бир къач йылдан берли бу фенлерни огренмедим, эр шейни янъыдан огренмек керек.
Ильхакътан сонъ анда украин тили ве тарихы берильмей.
Къырымда мектепни битирип, ЗНО берип оламагъан мезунлар ичюн тасиль назирлиги махсус кириш программасыны ишлеп чыкъарылды.
Онъа коре, абитуриентлер тиль ве тарих имтианларыны украин мектеплеринде берип, университетлерде профиль сынав кечеджеклер.
Университетке кирмек ичюн, мектеп аттестаты биле керекмей.
Эгер имтианлардан яхшы кечсе, бюджетке де кечмек мумкюн.
Кечкен сене, бу программа боюнджа Тасиль назирлиги къырымлылар ичюн 2 бинъ бюджет ер айыргъан эди.
Амма тек 200 абитуриент кирген.
Себеби - ильхакъ этильген ярымадада малюмат етишмемезлиги, деп тюшюнелер муэссиседе.
ЗНОсыз украинанынъ 35 университетине кирмек мумкюн.
Олар арасында Таврия Миллий Университети.
О, ярымададан Киевге кочип кельген.
Мында студентлернинъ 30% Къырым сакинлеридир.
Таврия университетинде абитуриетлернинъ телюкесизлиги акъкъында да тюшюнелер.
— Биз университетимизге киргенлернинъ джедвеллерини бильдирмеймиз, оларны тек гизли шекильде ачыкълаймыз.
Анда къырымда фсб малюмат базасы тизмесин деп, абитуриентлернинъ эписи ракъамларнен ишаретлене.
Эмир имтиязлардан файдаланмайып, умумий процедура боюнджа кирмеге къарар алды.
О, окъумагъа истеген университет “Къырым-Украина” меркезлерининъ джедвелине кирмей.
— О университетлернинъ джедвели манъа келишмей.
Онынъ ичюн мен бу программа ярдымынен кирмейджегим.
Бу программа боюнджа кирген танышларым бар, олар мемнюн къалды, программа керчектен де чалыша.
Къырымлылар ичюн махсус программа боюнджа весикъа теслим этеджек вакътына, тасиль назирлиги даа бильдирмеген.
Имтианлар исе окъув йылы битмеден башланмайджакъ.
Эмир киби ЗНО бермеге истегенлер исе февральнинъ 6-дан мартнынъ 19-надже тестленювге къайд этильмек керек.
---
Февраль айындан башлап Херсон виляетинде 3 мемурий хызмет берюв меркези чалышмагъа башлайджакъ.
Анда къырымлылар украин паспортыны ресмийлештирип, биометрик паспортыны ала биледжеклер.
Бундан эвель, буларны тек Кочь хызмети болюклеринде япмакъ мумкюн эди.
Анда къырымлыларгъа ерли сакинлернен бир севиеде хызмет косьтериле эди.
Инсанлар чокъ олгъаны себебинден идареде весикъаларнынъ азырланмасы пек чокъ вакъыт ала тургъан.
Янъы меркезлер Чаплынка, Каховка ве Херсонда мемурий сынъыр янында ачыладжакъ.
Бундан гъайры, мемурлар Новоолексийивкада да даа бир меркез ачмагъа планлаштыра.
---
Русие кучь идаресининъ хадимлери джумаэртеси куню “Къырым бирдемлиги”нинъ топлашувы вакътында бинаны сарып аларакъ, инсанларны къанунгъа зыт арекет этип тутты.
Бу акъта адлиеджилер азырлагъан шикяетте сёз юрсетильмекте.
Анда къайд этильгенине коре, полиция хадимлери, топлашув иштракчилерине психологик сыкъыштырма япкъанлар.
Адамларны, болюкке алып кетеджеклеринен къоркъузгъанлар.
Бунен берабер кучь идаресининъ хадимлери озь весикъаларыны косьтермеген.
Укъукъ къорчалайыджылар, бутюн бу арекетлер, инсан акъкълары боюнджа шартнамеге зыт кельгенини бильдире.
Январь 27-нде русие полисининъ хадимлери, Къырым бирдемлигининъ айда бир кечирильген топлашувына басып киргенлер.
Кучь идаресининъ хадимлери махсус чагъырылгъан ве силя къыдыргъанлар, адамларгъа исе бинадан чыкъмагъа ясакъ эткенлер.
Бир шей тапмагъан сонъ, бутюн иштракчилернинъ весикъаларыны къайд этип, фотосуретлерини чыкъаргъан сонъ, бинадан чыкъмагъа изин бергенлер.
---
% Украинада ЗНОгъа къайд этилювинен багълы денъеме шеклининъ битмесине эки кунь къалды.
Истегенлер бу эки кунь ичинде ариза бере биле.
ЗНО - украина алий окъув юртларына кирмек ичюн меджбурий бир шарттыр.
Амма украин атестатыны аламагъан къырым талебелери ичюн айры бир программа бар.
Къырымлылар насыл этип украина университетлерининъ студентлери ола биледжеклери акъкъында, Эннан Булатов даа да тавсилятлы биле.
---
Ильхакъ этильген Къырымнынъ Русие незаретиндеки сабыкъ сагълыкъ назири Петр Михальчевский февральнинъ бешинедже аписте къаладжакъ.
Бойле къарарны Херсон виляетининъ истинаф махкемеси чыкъарды.
Къырым прокуратурасы Михальчукны ишгъальджи акимиетте чалышкъаны себебинден девлет хаинлигинде къабаатлгъаныны къйад этмели.
Михальчук озюни къабаатлы деп саймай.
О, январьнинъ 5-де Киевде якъалангъанныны хатырлатмалы.
Тевкъиф этильген вакъыткъадже о, Киевдеки хусусий клиникаларнынъ биринде мудир олып чалышкъан.
---
Чехия Къырымнынъ ильхакъыны ве о, Русиенинъ бир къысмы олгъаныны танымай.
Биз ичюн Къырым - бу Украина, ве эр заман ойле оладжакъ.
— Бизде президент джумхуриети дегиль.
бизде парламент джумхуриетидир, девлет сиясети акимиет тарафындан шекиллене.
Мында президент оларнынъ айткъаныны динълемек керек.
О, фикирлерини сеслендире биле, амма бу онынъ шахсий нокъта-и-назары ве о, девлетнинъ сиясетини шекиллендирмей.
---
Чехия президент сайлавларында Милош Земан гъалебе къазанды.
О рейлернинъ 52 фаизини алгъан.
Земан ракъиби Ирджи Драгоштан 4 фаиз зияде алгъан.
О, озюнинъ русие тарафдары олгъанынен белли.
О, дефаларджа Къырымны русие территориясы деп танымагъа ве русиеге къаршы санкцияларны токътатып, ярымаданы Русиеге бермеге чагъыргъан эди.
Амма Чехия парламенти онынъ фикирлерине къолтутмай.
Чехия эр заман киби Украинагъа къолтутмагъа азыр, деп бильдире сиясий эксперт Пётр Пойман.
---
Америка Бирлешкен Девлетлерининъ Русиеге къаршы къойгъан янъы санкцияларынынъ джедвели белли олды.
Онынъ теркибине 21 бир тешкилят ве 21 русие ватандашы кирди.
Джедвельге "Техно-пром-экспорт" тешкилятынъ башы Сергей Топор-Гилка да кирген,бу адам ильхакъ этильген Къырымгъа Сименс турбиналарынынъ къанунсыз кирсетильмесинде къабаатлана.
Ондан гъайры, боевиклер незаретиндеки ЛНР територриясындан Полониягъа 11 тонна антрацит кечирген "Дон-коал-трейд" тешкиляты да санкцияларгъа огърагъан.
Джедвельге къанунсыз сайланылгъан Къырым Депутаты - Наталья Поклонская кирди.
Амма онынъ фикрине коре,бу санкциялар онъа дегиль де, Дональд Трампкъа къаршы сынъырлама чыкъара.
---
Корюшювде Петр Порошенко Курт Волкер Украина силялы къуветлерине “Джавелин” танкларгъа къаршы ракета комплекслерининъ берильмеси акъкъында анълашкъан.
Бу мудафаа техникасы, танк уджюми олгъанда файдалы.
“Джавелин” “аттынъ да унуттынъ” принципи боюнджа чалыша - ракета чыкъарылгъан сонъ о, сайлангъан нишангъа озю ёл ала, атта оператор керекмей.
Комплекслер кетириледжек куню келеджек айнынъ башында белли оладжакъ.
Украин сиясетчиси Андрей Золотарев исе, корюшюв менфий олды деп тюшюне.
---
Бу инсанлар Къарасувбазар СИЗОсы янында Гирай Куламетовны къаршыламакъ ичюн топлашты.
Мабюс бинадан чыкъкъан сонъ, къырымтатарлар адетке коре дуа окъудылар.
Гирайгъа къолтутмакъ ичюн кельгенлер, онынъ тевкъиф этилювине къаршы, чыкъарылгъан укюмге къанунсыз дейлер.
Отькерильген махкеме отурышувлары ве инстанциялар къанунсыз эди ве укъукъ имаеджи органлар тарафындан уйдурылгъан делиллерге эсаслангъан.
Гирайны бу сындырмады ве невбеттеки сефер бутюн халкъкъа укъукъ имаеджи органлар бизни къокъузып, сустырмагъа истегенлерини косьтере демек истейим.
---
СИЗОдан чыкъкъан сонъ Гирай онъа къолтуткъанларгъа ве оны къаршылап алмагъа кельгенлерге тешеккюр бильдирди.
Мабюснинъ сёзлерине коре, тевкъиф этилювини Аллахтан бир сынавдыр, деп сая.
Аписте олгъан бу 10 кунь ичинде чокъ тюшюндим.
Аят эр бир инсан ичюн сынав ве бу сынавны насыл кечеджегинъ пек муим.
Бугунь апис ола биле, ярын исе ёл къазасы, о бириси куню - къуванч.
Буны сынав киби къабул этмелимиз.
Къарасувбазардан тувгъан Эски Кырымгъа Гирай семетдешлеринен бирликте кете.
Анда Куламетовнынъ азат этильмеси себебинден дуа окъула.
Гирай Куламетовнынъ эвинде олгъан тинтювлер октябрьнинъ 18-де кечкен эди.
Учь саатлыкъ тахкъикъий арекетлерден сонъ оны РОВДге алып кетелер.
Андан исе оны шу арада махкемеге ёллайлар.
Ишгъальджи махкеме, Гирай 2012 сенеси, яни ильхакътан эвель Интернетте ерлештирген видеолевха ичюн онъа 10 куньлюк апис джезасы бельгилей.
---
Украина ички ишлер назирлиги Къырым ве Акъяр полициясынынъ махсус болюклери тешкиль этиле.
Бу акъта Назирликнинъ башлыгъы Арсен Аваков илян этти.
Онынъ сёзлерине коре, Къырым ишгъальде олгъандже, полис хадимлери халкъара трассаларда ве ярымадагъа якъын олгъан ерлерде чалышаджакълар.
Къырым ве Донбасс азат этильген сонъ Миллий полиснен Миллий гвардия азат этильген територияларда чалышаджакъ.
---
Сизлер Миллий полициянен берабер азат этильген Донецк ве Луганск виляетлерине ве Къырымгъа кирмек керексиз, анда исе ишнинъ догъру алып барылмасы узеринде чалышаджакъсынъыз.
Сиз бу ишни гузель билесинъиз, биз Донецк виляети территориясыны азат эттик.
Бу пек агъыр иш, бир шей дикъкъатынъызны четке чеккен не олса олсун, бунъа азыр олмакъ керек.
Чюнки бойле эснасларгъа азырлыкъ - пек муимдир.
---
Бу Къырым бирлемлигининъ эр айлыкъ топлашувы.
Фааллер ве укъукъ имаеджилери сиясий мабюслерге насыл ярдым этмек мумкюн оладжагъыны музакере этелер.
Корюшювде баскъы къурбанларынынъ акърабалары да бар.
Апансыздан салонгъа русие кучь идаресининъ хадимлери кирип келе.
Эллиге якъын русие къанун къоруйыджысы бинаны сарып ала.
Андан кимсени чыкъармайлар.
Тышарыда полис арабалары тура, оларнынъ янында бир къач спецназ болюгининъ хадимлери тура.
Кучь идаресининъ хадимлери бильдиргенине коре, оларны мында бириси чагъыргъан экен.
Фааллер корюшювге силя кетирген экен.
Русие укъукъ имаеджилери ашханени тешкермеге башлай.
Одада ве муэссисе территориясында копеклернен кинологлар чалыша.
Бу къануний ве къарарлаштырылгъан топлашув.
Бугунь бир кере даа, Къырымда укъукъий терроризм инкишаф эткенини анъладым.
Чешит себеплернен келип, тынч кечкен топлашувны бозалар.
Силя тапмагъанларына бакъмадан, кучь идаресининъ хадимлери бинада булунгъанларнынъ весикъаларыны талап этип, изаатнаме язгъмагъа талап этелер.
Мен бирдемликте иштирак этмек, адлиеджилерни динълемек, вакъиалар ве махкеме отурышларнынъ кетишатындан хабер алмакъ ичюн кельдим.
Амма автозаклар, полис келиши, соргъулавлар киби шейлер олды.
Русие кучь идаресининъ хадимлери ич бир къанун бозувлар къайд этмеди.
Тинтювден сонъ, корюшюв иштиракчилерининъ весикъаларыны ве суретлерини фотогъа чекип, бинадан чыкъаралар.
Бу малюмат неге чевириледжегини сонъ корермиз.
Биз чешит арекетлер къанунсыз митинг ве топлашувларгъа чевирильгенини корьген эдик.
Мында олгъан бутюн Къырым бирдемлиги азалары ичюн бу протоколларнен нетиджелене биле.
Украина тыш ишлер назирлигинде бу тинтювни къырымтатарларгъа нисбетен япылгъан невбеттеки баскъы ынтылувы деп саялар.
Бу акъта озюнинъ Твиттер саифесинде назирликнинъ башлыгъы Павел Климкин язды.
О, къырымлыларнынъ такъип этильмесининъ токътатылмасыны талап этти.
Русие кучь идаресининъ хадимлери зияретине бакъмадан, “Къырым бирдемлиги” эр айлыкъ топлашувларыны токътатмагъа планлаштырмай.
---
Ильхакъ этильген Акъярда эки юзь аскер намзети Русиеге ант этти.
Мерасим арбий къуртарыджы ве далыджылар азырлав меркезинде кечирильди.
Ант эткенлер арасында Русиенинъ 5 виляетинден ве Къырымдан курсантлар бар.
Олар эписи кузь чагъырув кампаниясы черчивесинде чагъырылды.
Бойдакълар Русиенинъ дёрт флотунда хызмет этеджеклер.
Умумен, ильхакъ вакътында, тахминен 10 бинъ къырымлы русие ордусына чагъырылды.
Украина тыш ишлер назирлиги буны Русие тарафындан халкъара меджбуриетининъ джиддий бозулувы деп сая.
Халкъара гуманитар анълашмагъа коре, ишгъальджи девлетнинъ къырымлыларны ордугъа чагъырмасы ве зорламасы ясакъ.
---
Ильхакъ этильген территориялардан ватандашларнынъ чыкъарылмасы халкъара гуманитар укъукъны боза, хусусан ильхакъ этильген территорияларда булунгъан шахысларнынъ сюргюнлигинен багълы ясакъ.
Бундан гъайры, Лугин Русие ватандашы деген Москальованынъ джевабы дженк алып барылмасынынъ усуллары акъкъында Гаага конвенциясыны боза.
Чюнки о, ильхакъ этильген топракълардаки ватандашларны ишгъальджи девлетке ант этмеге зорламасыны ясакъ эте.
---
Кремль, къырымлы мабюс Андрей Лугиннинъ Украинагъа берильмесини ресмий шекильде ред эте.
Русиели омбудсмен Татьяна Москальова бильдиргенине коре, мабюс - Русие ватандашыдыр.
Бу акъта, Инсан акъкъларындан Юкъары Шура Векялетлиси Валерия Лутковскаянынъ мураджаатына берильген ресмий джевапта язылгъан.
Бунен берабер, мабюснинъ къадыны бильдиргенине коре, Андрей Русие паспортыны алмагъан ве Украина ватандашы ола.
Бундан эвель, Лугин, оны Украина къыта къысмына кечирильмелери ичюн, Русие Федерациясынынъ чешит муэссиселерине ве украина девлет органларына мураджаат эткен эди.
Русие аписханесине кетирильмесине наразылыкъ косьтерип, Лугин озюни ольдюреджек олгъан.
Къырым укъукъ имаеджи группасынынъ бильдирмесинде Лугиннинъ Мордовия колониясында тутутлмасы - Женева шартнамесине коре, арбий джинает, деп адландыргъанлар.
Ондан гъайры, Русие, Олег Сенцов ве башкъа мабюслерни озь ватандашлары деп, Украинагъа бермеге разы дегиль.
---
Волкер эр шейни бербат этти.
Мувафакъиетли омюрге кечириледжек меселе - бу, Америка силяларынынъ ве арбий донатмаларынынъ кетирильмеси.
Бу корюшювден сонъ, твирттерде, Волкер барышыкъ меселелерини музакере эткенлерини икяе эте.
Ве тамам шу куню Азатлыкъ Радиосына берген интервьюсында буларны башкъа тюрлю этип айта.
---
Ильхакъ этильген Къырым ве Донбасста Русие тарафындан кетирильген зарарнынъ тазмин этюв меселеси ал-азырда актуаль дегиль.
Бойле фикирни “Азатлыкъ радиосына” берген интервьюда Украина меселелеринден АБД махсус темсильджиси Курт Уолкер сеслендирди.
О, ильк-эвеля, ильхакъ этильген территорияларнынъ сакинлери ичюн тынчлыкъ ве телюкесизликке иришмек, бундан сонъ исе гъайрыдан тикленювни башламагъа керек оладжагъындан эмин.
---
Бундан гъайры, Джанкойде яшагъан, учь баланынъ бабасы Энвер Крошкъа да укюм чыкъарылды.
О 10 куньне махкюм этильди.
Джеза Эбазерге бельгиленген мадде боюнджа чыкъарылгъан.
Бу экстремистик малюмат таркъатылувы маддесидир.
Ишгъальджи тахкъикъатчылар даа 2012 сенеси ичтимаий агъларда ерлештирильген пайлашувны корьгенлер.
% Джумаакъшамы куню саба саат 6да кучь идаресининъ хадимлери бирден Сеитлер районында яшагъан Эбазер Ислямов ве Джанкойде яшагъан Энвер Крошнынъ эвинде тинтюв кечирген эдилер.
---
Ишгъальджи махкеме къырымтатар Эбазер Ислямовны тешвикъ ве экстримистик символикасыны нумайыш этювинде къабаатлады.
Онъа 2 бинъ рублелик джореме бельгиленди.
Сеитлер районынындаки Сеитлер Вакъуф (Разливы) коюнинъ сакини, учюнджи группа инвалиды ола, дейлер онынъ акърабалары.
Тутулып алынгъан шахыснынъ баш шишиклиги бар.
Тутулгъан вакъытта Эбазер ярамагъан, аджеле ярдым чагъырылгъан, амма ОМОН хадимлери беклемейип Эбазерни Сеитлер район болюгине алып кеткенлер.
Андан иш махкемеге ёлланылгъан.
Акъшам исе ишгъальджи махкеме укюм чыкъаргъан.
---
“Къырым Марафоны” ярымаданынъ тышына чыкъты.
Къырым фааллерининъ джоремелерини тёлемек ичюн, паралар энди тек Украинда дегиль де, башка мемлекетлерде де джыйыла.
Акция насыл пейда олгъаныны ве энди не къадар пара топлангъаныны Руслан Халапов биле.
---
Фааллер Киевде Русие эльчилиги янында бир кишилик пикетлер кечирди.
Фааллер плакатларнен Къырымда гъайып олгъан 16 инсанны тапмакъны талап этти.
Оларнынъ эписи ильхакъ башлагъан сонъ гъайып олды.
Бусы артыкъ, айда бир кечирильген 19-джы акция.
Амма эльчихане хадимлери даа бир кере биле фааллернинъ огюне чыкъмады.
Акция иштиракчилерининъ сёзлерине коре, бу ишгъальджи акимиет Къырымда гъайып олгъанлар меселеси ичюн месулиетли олгъаны себебинден.
Тедбир бир кишилик пикетлер шеклинде кечирильди.
Бойлеликнен олар Къырымда кечкен бир кишилик пикетлер иштиракчилерине дестек бильдирмеге истегенлер.
---
Ильхакъ этильген Ялтада юнус балыгъы аквариумыны йыкъаятырлар.
О, “Сказка” айванат багъчасы янында ерлеше.
Къырым КХВ-нынъ малюматына коре, юнус балыгъы аквариумынынъ саиби - айванат багъчасынынъ мудири Олег Зубков.
Ишгъальджи акимиетнинъ бильдиргенине коре, 2,5 бинъ кв. метр тешкиль эткен аквариум территориясыны къанунсыз тартып алалар.
Саибине 2016 ве 2017 сенелери джоремелер бельгиленген эди.
Ильхакъ этильген Къырым табиат назирлигининъ инспекторлары айткъанларына коре, юнус балыкълары тутулувында янълышлар тапылгъан.
Ялта шеэр махкемеси аквариумгъа тахминен 568 бинъ рублелик джореме бельгилеп, айванларны конфискация этмеге къарар чыкъарды.
---
Артыкъ чокъ йылдан берли бу инсанлар акъкъында ич бир малюмат ёкъ.
Русие акимиети мураджаатларгъа джевап бермей,тахкъикъат кечирильмей.
Арсен Алиев - Къырымда яшагъан иш адамы.
О, гъайып олды.
Оны ФСБ я да Къырым самооборонасы хырсызлап алды, деп беллейим.
Не себептен?
Онынъ сиясий бакъышлары, Украинагъа, онынъ бутюнлигине къолтуткъаны ичюн.
---
Бир пайлашув 2010 сенеси япылгъан эди, экинджиси 2012-де.
Ве бу пайлашув себебинден онъа джореме бельгиленди.
Бу символика, шимди русиеде ясакъ этильген Хизб-ут-Тахрир тешкилятына аиттир.
Символлар ичюн пара джезасы алды.
---
Къырым марафоны девам этмекте.
Киевдеки фааллер къырымлыларнынъ джоремелерини тёлемек ичюн пара топлай.
Олар, киев сакинлерине ильхакъ этильген Къырымда русиенинъ сыкъыштырувлары акъкъында икяе этелер.
Бизим мухбирлеримиз де анда барып кельди.
Олар инсанлардан ярымадада олгъан баскъылар акъкъында сорап бильди.
— Э, тек умумий шейлерни билем
— Эгер уйледе ашамагъа чыкъмасам, бильмез эдим
Кыйивде пара топлагъан нокъталар январьнинъ 29-надже чалышаджакъ.
Даимий чалышкъан нокъта “Хрещатик” метро станциясынынъ янында ерлеше.
Экинджиси - кочьме нокъта.
Бойлеликнен, джумаэртеси ве базар куньлери - акциялар Лыбидська ве Лисова станцияларнынъ янында кечеджек.
январь 29-да, яни базарэртеси куню исе - Мустакъиллик Мейданында.
Бундан гъайры, тедбирлер Львив, Одеса, Днипро ве Херсон шеэрлеринде кечириледжек.
Мында Украинанынъ къыта къысмында бу акциягъа къолтутмагъа къарар алдыкъ.
Адамлар, не олгъаныны бильсин, русие къырымтатарларгъа ве Къырым мусульманларына къаршы япкъан зулумлар акъкъында бильсинлер деп, малюмат кампанияны кечирейик дедик.
% Укъукъ имаеджи тешкилятымызнынъ эсабы ачыкъ - биз де, пара топлаймыз, яни джоремелернинъ къапатылмасы ичюн керекли пара топласакъ, эписини Къырымгъа ёллайджакъмыз
Биринджи кере “Къырым марафоны” былтыр июльнинъ 31-де илян этильген эди.
“Къырым бирдемлиги” тешкиляты пара топламагъа башлай.
Оларнынъ фаркълылыгъы - фааллер, джоремелерни онар рубле параларынен тёлегенине багълы.
Акция, Багъчасарайда ишгъальджи махкеме къарарына джевап оларакъ япыла.
О вакъыт, къырымтатарларнынъ эвлеринде кечирильген тинтювлернинъ шааты - Эмиль Беляловгъа 150 бинъ рублелик джореме бельгиленген эди.
Экинджи кутьлевий “Къырым марафоны” - кечкен сене октябрь айында бир кишилик пикетлерден сонъ башланды.
Къырым бирдемлиги джоремелер къапатылмасына пара джыйылмасы боюнджа экинджи къырым марафоныны илян эте
Шимди къырымлылар ичюн тайинленген джоремелер микъдары - бир миллион рублеге якъын.
“Къырым марафоны” акциясына башкъа мемлекетлерде де къолтутыла.
Фааллерге Украинадан гъайры, АБД, Авропа, Къазахистан, Тюркие ве атта Литваниянен Филистинден де къошулдылар.
ЮА Къырым журналистлери де марафонгъа къошулып, Къырым фааллерине къолтуттылар.
Ве янъы йыл арфесинде Къырымгъа джоремелер къапатылмасы ичюн пара ёлладылар.
---
2014 сенеси баарьде гъайып олгъан инсанларнынъ портретлерине бакъсанъ - оларнынъ чокъусы фааллер, оларнынъ бир къысмы аля даа ёкъ, базылары исе, чокъ шукюр, тапылды.
Шу сене кузьден башлап исе адий инсанлар гъайып олмагъа башлады.
Бу арекетлер башкъаларны къоркъузмакъ ичюн япылгъан эди.
---
Ильхакъ этильген Керичте Митридат мердивенининъ конструкциясыны дагъытып башладылар.
Андан басамакъ, къаплама пилякиси ве грифонлар сёкюлип алына.
“Шаркъий Къырым тарихий-медений къоругъы”нынъ мудири Татьяна Умрихина бильдиргенине коре, бу реконструкция ишлерининъ бир къысмы.
Чюнки мердивеннинъ бир къысмы та 2015 сенеси июнь айында йыкъылгъан экен.
Тюневин, даа бир дикъкъат чекиджи ер “Еникале” къалеси де дагъылмагъа башлагъаны акъкъында белли олды.
Баш кемернинъ бир къач дане буюк ташы еринден ойнап тюшкен.
Амма ишгъаль этильген Къырым Назирлигинде бильдиргенлерине коре, къале ичюн йыкъылув телюкеси ёкъ.
“Еникале” — даа 18-джи асырда къурулгъан мимарджылыкъ абидесидир.
---
2014 сенеси февраль айынынъ 28-де русиели аскерлер Къырым Юкъары шурасыны контроль этип, депутат ве журналистлерден джеп телефонларыны тутып ала эдилер.
Бу акъта сабыкъ президент Виктор Янукович иши боюнджа кечирильген махкеме отурышувы девамында миллий Меджлис реиси Рефат Чубаров бильдирмекте.
Айткъанларына коре, февральнинъ 28-нде ерли телеканаллар Къырымда Назирлер Шурасынынъ янъы реиси Аксёнов олгъаныны бильдиргенлер.
Мартнынъ биринде исе о, Русие президентинден Къырым къуртармасы ичюн ярдым сорагъан.
Чубаровнынъ къайд эткенине коре, 2014-сенесининъ вакъиаларыны Русиенинъ ачыкъ теджавузы деп саймакъта.
Лякин мартнынъ 18недже, ярымаданы арбий контроли алтында тутмакъ ичюн Украинадан Москванынъ эр бир эмири эда этильмеси ве Къырымда «абхаз вариантынынъ» ишлетильмесинде эмин эди.
---
Русиели кучь идаресининъ хадимлери Джанкой ве Сеитлер районларында къырымтатарларнынъ эвлерине тинтювлер кечирмеге кельди;
Рефат Чубаров къачакъ президент Виктор Януковичнинъ иши боюнджа къабаатлав тарафына шаатлыкъ япаджакъ;
Къырымтатар лидерлери Ахтем Чийгоз ве Ильми Умеров Авропа парламентини Къырымны къуртармакъ ичюн бирлешмеге чагъырды.
Янъы тинтювлер.
Кучь идаресининъ хадимлери Джанкой ве Сеитлер районларында къырымтатарларнынъ эвлерине кельдилер.
Януковичнинъ девлет хаинлиги акъкъындаки иш.
Рефат Чубаров къабаатлайыджы тарафнынъ шааты сыфатында.
Авропа Парламентинде Къырым меселеси.
Ахтем Чийгоз Къырым къуртарылмасы ичюн бирликке чагъыра.
---
Ишгъаль этильген Къырымда Русие тарафындан кечирильген террор девам этмекте.
Бу акъта Авропа парламентинде Миллий Меджлис реисининъ муавинлери Ильми Умеров ве Ахтем Чийгоз бильдирелер.
Оларнынъ Брюксельдеки чыкъышлары ярымадада инсан акъларынынъ бозулувларына багъышлангъан эди.
Умеров ве Чийгоз авропа депутатларына кутлевий тинтюв, тевкъифлер, апис ве джезалар акъкъында хатырлаттылар.
Айрыджа Миллий Меджлис реисининъ муавинлери хырсызлангъан, ольдюрген ве гъайып олгъанлар онларджа инсан акъкъында бильдирип Русиени- халкъара тешкилятларынынъ талап ве тевсиелерине къулакъ асмагъан, халкъара махкеме къарарларыны ерине кетирмеген террорист девлет деп адландырдылар.
---
Догъув я да олюм весикъаларынынъ алынмасы Къырым сакинлери ичюн-акъикъкий бир сынавдыр.
Весикъалар махкеме къарарына эсасланып бериле.
Украин къанунлары саделештирильген процедурагъа бинаэн чалышса биле, Къырым сакинлерининъ проблемлерини эксильтмей.
Тавсилятлыджа левхамызда сейир этинъиз.
---
Владимир Лешенко ишгъальден сонъ Къырымдан кочип кельди.
О, укъукъчы, бир чокъ кере махкемелерде ватандашларынынъ акъларыны къоруды.
2016 сенеси апрель айында ильхакъ этильген ярымадада Владимирнинъ дайысы кечине.
Олюм шеадетнамеси алынмасынынъ инджеликлерини билип, о, махкеме ичюн керекли весикъаларны ве атта делиллерни топламагъа риджа эткен.
Ишгъаль шараитинде яшамагъа меджбур олгъан инсанлар ичюн, Украинада догъув ве олюмнен багълы весикъаларнынъ алынмасы фаркълы шекильге табиий - яни махкеме вастасынен япыла, амма къолайлаштырылгъан шекильде.
Владимир керекли весикъаны ярым йылдан сонъ алгъан.
Бу вакъыт ичинде о, чешит девлет муэссиселерине баргъан.
Укъукъ имаеджилерининъ сёзлерине коре, бойле вазиет истисна дегиль - нормадыр.
Къырымлыларны керекмеген весикъалар кетирмеге меджбур этелер, базы алларда, махкемелер бир йылгъадже девам эте.
Весикъаларнынъ ресмийлештирилюви иле къыйынлыкълар себебинден адамлар весикъалар ичюн девлетнинъ къыта къысмына баралмай.
Укъукъий ве сиясий араштырмалар меркезининъ эксперти Андрей Гниданынъ сёзлерине коре, догъув ве олюм адиселерини ишгъаль этильген Къырым ве Донбас сакинлерининъ тек 10% ресмийлештирди.
Украина, ишгъаль этильген территорияларда олюм ве догъув акъкъында малюмат тасдыкъланмасы ичюн норма чыкъармакъ керек.
Бу норма, девлетнинъ къыта къысмында укъукъий весикъалар берильмесине темель олмакъ керек, дей укъукъ имаеджилер.
Вакътынджа ишгъаль этильген топракълар назирлигинде бу меселени билелер.
Олар джемаат тешкилятларына янъы къанунны ишлеп чыкъармагъа теклиф эттилер.
---
Террорист олгъан президентнинъ сайлав куню якъынлашмакъта.
Бунынъ сайлав олмагъаныны, эр кес анълай - Русиеде сайлав деген шей ёкъ.
Рей берюв куню исе, террорист Путиннинъ къанунийлештирюв куню.
О, къол узатып, эли сыкъыладжакъ адам олмагъанындан эминим.
О, бу рей берюв кунюнен Къырымны озюнинъ территоиясы оларакъ тасдыкъламакъ истей.
Амма о, территориянынъ бир къысмы дегиль де, Русиенинъ мустемлекеси.
Бугунь анда копюр дегиль де шейтан копрю къурула.
Анда тарихий мирас ёкъ этиле.
Экологиянынъ вазиети февкъуляде фена алда.
Сизлер бизим аятымызны къуртаргъан киби, кене де бирлешип бунъа къаршылыкъ косьтерменъизни риджа этем.
Бизим сиясий мабюслеримизни, халкъларымызны, Ватанымызны къуртарынъыз.
---
Русие ич бир шарт къоймадан Украинаны раат къалдырмагъандже, Къырым ве Донбастан чекильмегендже, онъа къаршы къоюлгъан санкциялар йымшатылмайджакъ ве лягъу этильмейджек.
Сиясий баскъыны, аризаларны ве къарарларны девам эттирмек керек.
Спорт ве медений тедбирлерде бойкот япмакъ керек.
Икътисадий санцияларны арттырмакъ керек ве олар, Русиени Къырым ве Донбастан чыкъмагъа меджбур эттирмегендже, оларны кенишлеттирмек керек.
---
Бу, сонъки вакъытлары олгъан сейсмологик адиселернинъ нетиджесидир.
Къырымнынъ шаркъий къысмында джиддий сарсынтылар олгъан эди, ве эльбетте, айры техноген вазиет - бу, билесинъизми, чокъ арабалар, ве къалени кесип кечкен демиръёл тренлери де бунъа себеп ола.
---
Ильхакъ этильген Акъярда Русие акимиети кутлевий шекильде аджеле ярдым хадимлерини иштен бошата.
Февраль айында анда аджеле ярдым станцияларнынъ 6 мудирини иштен чыкъараджакъ экенлер.
Хадимлер бойле къараргъа къаршы чыкъа.
2015 сенесинден башлап эмшире ве санитарлар штаты энди эксильди.
Шу себептен кочьме бригадалар даа эксильди.
Эким ве фельдшернинъ сайысы учь къаткъа азлашты..
Хадимлер - февральде мудирлернинъ кутлевий къыскъартылмасы аджеле ярдым чалышмасынынъ зайыфлашмасына кетиреджегинден эмин.
---
Къырым Мухтар Джумхуриетине багъышлангъан Украина Анаясасынынъ онунджы къысмындаки денъишмелер боюнджа иш группасынынъ биринджи топлашувы кечкен сене сентябрь айында кечирильген эди.
Халкъ депутатлары, мемурлар ве джемаат фаалери бир афта ичинде 137 мадде боюнджа денъишмелер кирсетильмесини теклиф этти.
Оларнынъ арасында тек экиси тийильмеди.
Иш бугуньгедже девам эте.
---
— Бизим вазифемиз - мумкюн олгъан денъишмелерни ифаде этмектен гъайры, бу денъишмелер амельдеки Анаясанынъ башкъа мадделерине максималь шекильде уйгъун ве анълайышлы олсун деп, бунынъ узеринде иш кечирмек.
---
Айны заманда, бир къач фаальнинъ бакъышлары иш группасынынъ нокъта-и-назарындан фаркълана.
Олар буны, Украина президентине азырлангъан ачыкъ мураджаатта бильдирдилер.
Бу тахмин этильген мухтариет адынынъ, ярымада статусынынъ ве Къырымдаки украин акимиет органларында къырымтатарларнынъ темсильджилиги меселеси.
Меселя, бир тешеббюс группасынынъ фааллери миллий-территориаль мухтариет ве эки палаталы парламент тешкиль эмеге теклиф эте.
— Биз оны Къурултай деп адландырмагъа тюшюнемиз, юкъары палата - Меджлис, о исе къырымтатар топлулыгъынен ве къырымтатар олмай бильген къоранта азаларынен шекиллене, экинджиси исе - бу, умумий къырым больгесинде шекилленген векиллер палатасы.
Иш группасы Къырым парламентининъ тизилишини башкъа тюрлю коре.
Миллий Меджлис реиси Рефат Чубаровнынъ фикрине коре, къанун чыкъарыджы орган бир палаталы олмакъ керек.
Амма айны заманда о, денъишмелер боюнджа эр кес озь теклифлерини кирсете биледжегини хатырлата.
— Иш группасынынъ топлашувларында чалышаджакълар, текрарлайым - истеги олгъан, эр бир Украина ватандашы бойле имкян алды, чюнки бизим топлашувларымыз ачыкъ эди, мерамыны бильдирген эр кес ичюн кириш ачыкъ эди.
шекиль пек муим, халкъ депутатлары исе бельгилесин - бу янълыш бир янашув.
Манасы муим, эсасы - биз теклиф эткен шейлер Къырым тамыр халкъы оларакъ къырымтатар халкъынынъ акълары тикленмесине максималь ярдым этсин.
Рефат Чубаровнынъ айтакъанларына коре, Къырым меселеси боюнджа Анаяса денъишмелери ярымада узериде Украина суверинитетини пекитмек керек.
Амма Къырымнынъ келеджек статусы акъкъында лейха нетиджелери акъкъында лаф юрсетмеге даа эрте.
Иш группасы весикъа узеринде чалышмаларыны девам этмекте.
Келеджекте о, Конституцион комиссиясында музакере этилип, Юкъары шурада рей берювге чыкъарыладжакъ.
---
Ишгъальджилер къырымлылар ичюн тасиль ачылгъан интернет-порталыны блок этмеге тырышты.
Платформа, ярымададан кельген балалар келип къыта къысмында ЗНОгъа азырлыкъ корьмеси ве украин алий окъув юртларына кирмеси ичюн ачылды.
Кечкен сене ишгъаль этильген Луганск ве Донецк виляетлеринден ве Къырымдан Украина алий окъув юртларына бир бучукъ бинъден зияде талебе окъумагъа кирди.
---
Миллий Меджлис реисининъ муавинлери Ахтем Чийгоз ве Ильми Умеров, Брюксельде инсан акъларынынъ имаеси комитетинде чыкъышта булунаджакълар.
Олар ФСБде башларындан кечирген ве корьген шейлери акъкъында айтып бермеге истейлер.
Бойлеликнен къырымтатарларнынъ лидерлери Русиеге къаршы Авропа сыкъыштырмаларынынъ зайыфлашмамасыны истейлер.
---
Акъярнынъ зиярет варакъаларындан бири, халкъ арасында “Штык ве парус” киби белли олгъан стелла.
Буллюр бурнундаки эйкельнинъ муэллифи къырымтатар Ирфан Шемсединовдыр.
Мимар озю Кезлевли.
Кыйив метро станцияларындан бири онынъ лейхасы боюнджа къурулгъан.
Юлия Никодюк мимарнынъ торунынен субетлешти.
---
Рапортнынъ башлангъыч версиясында бу дава, деп язылгъан эди, амма тюшюнип бакъкъан сонъ, керчекни айтайыкъ дедик.
Чюнки бу - дава дегиль, бу эки мемлекет арасында , керчектен де бир дженк, ве о, аля даа девам эте.
Дженк ве даванынъ статусы исе эм укъукъий, эм де сиясий тарафтан фаркълы.
Мен беллесем, бу дженктир.
Комитет разы олгъаны ичюн биз дженк деп яздыкъ.
---
Кочип кельгенлернинъ меселеси Украина ичюн биринджи сырада турмакъ керек.
Бу акъта Старсбургдаки сессия вакътында парламент ассамблеясынынъ депутатлары бильдирдилер.
Литвания депутаты Эгидиус Варейкис “Украинада дженкнинъ гуманитар акъибети” адлы къарар азырлады.
66 депутаттан 56 киши къолтуткъан, къалгъанлары исе битараф къалгъан.
Бундан гъайры, парламент ассамблеясында, Русие Къырым сакинлерини кене де сюргюн эткени къайд этильди.
% Бойлеликнен, Русие Женева шартнамесини боза, айталар депутатлар.
Чюнки украин ве къырымтатарларнынъ такъип этильмеси девам эте.
Къарарда Русие ве Украина арасында даваны дженк деп адландырдылар.
---
Ялталы “Хизб-ут-Тахрир”ишининъ фигурантларына январьнинъ 31-де укюм чыкъарыладжакъ.
Ростовдаки Шималий-кавказ округынынъ арбий махкемеси бойле къараргъа кельди.
Анда къырамтатарларнынъ иши боюнджа къапалы отурышув кечирильди.
Къабаатлангъан къырымлы укъукъ имаеджи Эмир-Усеин Куку ве Муслим Алиев махкеме къарарынен Ростов-на-Дону шеэрининъ 4-нджи СИЗОсына кечириледжек.
Башкъалары исе 1-нджи СИЗОда къаладжакъ.
---
Оюнджы, хореограф, “Учан-Су” ве “Фиданлар” ансамбллернинъ тешкилятчысы ве ребери.
О, 1927 сенеси мартнынъ 14-нде Акъмесджитте дюньягъа келе.
% Ич бир вакъыт буюк санада ойнамакъны арзы этмеген.
Эр шей дженктен сонъ башланды.
17 яшында о, сюргюнликтен кече, сонъра айдавджы ве аякъкъап тамирджиси олып чалыша.
Амма белли бестекяр Яя Шерфедин иле танышувы онынъ бутюн аятыны денъиштирди.
О, театрде чалышып башлады.
Санат ичюн буюк бир гъайып.
% Али агъа чокъ йыл къырымтатар хореографиясы узеринде чалышкъан эди.
90-джы йылларда ансамбллер тешкиль эте.
Талебелери пек чокъ эди.
Бу, энъ белли такъымлардан бири эди, эр ерге бара эди.
О, оюнларны популярлаштырды.
Мен беллесем, онынъ талебелери фаалиетини девам этер.
Али Алимов 22 йыл Одесада яшады, чюнки Къырымгъа кельмеге изин берильмей эди.
70-джи-80джи йылларда къырымтатар медениетини де ясакълайлар, амма Али агъа бунъа бакъмайып, Ватанына къайта ве гъаелерини амельге кечире.
70 йыл ичинде о, 2 бинъден зияде артист осьтюрди.
Кулерюзьлю адам эди.
Пек ачыкъ ве самимий дуйгъулар багъышлай эди.
эр шейге тек позитив тарафтан янаша эди.
Медениетимиз буюк эрбабыны джойды.
О, эр вакъыт медениетимизнинъ инкишаф этмесини истей эди.
Ихтисасий оюнджы олгъан талебелеринен бирликте “Учан-Су” такъымы 20 йыл ичинде концертлеринен аман-аман бутюн Къырым ве Украина шеэрлерини, бир чокъ Авропа мемлекетлерини зиярет этти, Тюркие, АБД, Романия ве Полонияда халкъара фестиваллернинъ лауреаты олды.
---
Эр шей былтыр апрель айында ильхакъ этильген Багъчасарайда тинтювлер кечирильген вакъытта башланды.
О вакъыт Рустем Османов аркъадашларынен берабер къырымтатарларгъа къолтутмакъ ичюн чыкъты.
Бу себептен олар русие акимиетининъ къурбанлары олалар.
Олар къанынсыз митинг кечирювде ве операция вакътында арабанен пияделернинъ кечмесине кедер эткенлеринде къабаатлана.
Махкемелер аля даа девам эте.
---
Бирдемлик ичюн джореме.
Ильхакъ этильген Къырым юкъары махкемеси къырымтатары Рустем Османовнынъ имаеджилери берген аппеляцияны ред этип, 10 бинъ рублени тешкиль эткен джоремени лягъу этмеди.
% Бу акъта Рустемнинъ имаеджиси Риза Изетов бильдирмекте.
% Османов къанунсыз митингнинъ тешкиль этилювинде къабаатлана.
Изетовнынъ сёзлерине коре, олар бир сыра шикяет берген.
Амма русие фемидасы бирисини де къабул этмеген.
---
Мына къартбабам яшлыкъта.
Мында исе чалышкъан вакъты.
Къартбабам дженктен сонъ Кыйивнинъ тикленмеси ичюн пек чокъ чалышкъан.
Эльмиранынъ къартбабасы - къырымтатар мимары Ирфан Шемсединов.
О, “Акъяр къараман шеэрине” деген обелиск лейхасынынъ муэллифи ола.
Бундан гъайры, Ирфан 1960-джи сенеси Кыйивдеки Вокзальна метро станциясынынъ интерьерини яраткъан дёрт мимардан бириси олды.
О ерде биз онынъ торуны Эльмиранен корюштик.
Бу – къартбабам Эрфан Шемсетдиновнынъ фотосурети, о янъы къурулып биткен вокзальна метро станциясында тура
Станция мермер ве тунч ишлетильген сталин ампири услюбинде япылгъан.
Къыйралгъан пилон ве порталлар.
Биразчыкъ къадимий русиени хатырлата.
Барельефлер украин халкъынынъ тарихий вакъиаларыны акс эте.
Ирфан Шемсетдинов 75 яшта олгъанда, о халкъара ярышта гъалебе къазана, амма лейха омюрге кечирильмей.
О, шахсен Джемилев ве Чубаровнен таныш эди.
Олар къырымтатар халкъынынъ геноциди къурбанларына багъышлангъан абиде къурмагъа тюшюне эдилер.
Къартбабам бу абиденинъ 4 вариантыны азырлагъан эди.
Сызгъылар ве иляхре.
Биринджиликни къазангъан эди.
Шемсетдинов мимарлыкътан гъайры, ресимлер де сыза экен.
Чокъча Къырым манзаралары узеринде чалыша эди ве эски эвлерни сызмагъа севе эди.
Сувлы боялар, графит къалемлери.
Мына къырымтатар эви.
62-джи йыл.
Шемсетдиновнынъ торуны къартбабасынынъ ёлуны девам эте.
О, рессамджылыкънен огъраша.
этюдларнынъ чокъусыны мен Къырымда, къартбабамнынъ янында сыздым.
о, эр вакъыт манъа файдалы тевсиелер бере эди.
онынъ ичюн, меним санатым къырым ренклеринен толу.
Онынъ сергилеринден бири “Къырым альбомы”, деп адландырыла.
Рессам оларны 2015 сенеси ишгъаль этильген ярымаданы зиярет эткенде сызгъан.
Киевге къайткъан сонъ, Эльмира оларны ресим узеринде акс эткен.
онынъ ишлерини корьген сейирджилернинъ, меракълангъанларнынъ ве атта рессамларнынъ айткъанына коре, бу, къолайлыкъны, тезликни акс этмеге имкян бере.
бу онынъ бакъышы, онъа аит бир тарз.
Шимди Эльмира 28 яшта.
Къырым манзараларындан гъайры, о, френк кинематографы мевзусында да сыза.
Ресимлерни Кыйивде Френк институты галереясында корьмек мумкюн.
Серги январьнинъ сонъунадже ачыкъ оладжакъ.
---
Русиенинъ Террористик акимиети планлаштыргъан имидж лейхаларны токътатмакъ меселеси парламент ассамблеясында пек актуаль шу джумледен, келеяткъан сайлав куню, анда сайлав деген шей умумен ёкъ, энъ буюк террористни сайлав куню, эм де футбол чемпионаты да якъынлашмакъта.
Мен беллесем, бизим вазифемиз - Къырым ве Украина Шаркъы азат этильмегендже, санкциялар девам этмеси ве Русиеге къаршы тедбирлер арттырылмасы ичюн арекетлер этмек керекмиз.
---
Кыйивде ЮА Къырым журналистлери, 2014 сенеси Къырым ишгъалинден сонъ Москвада нешир этильген китапны тапкъан.
“Севастопольские рассказы” - рус классиги Лев Толстойнынъ иджады.
Китапнынъ джылтында “Къырым тарихы - Русиенинъ тарихыдыр” деген сатырлар олмаса, ич бир зарары олмаз эди.
Бунынъ алтында йымшакъ бир шекильдеки теджавуз ве интервенция бар, деп тюшюне Миллий Меджлис реиси Рефат Чубаров.
---
# АЙШЕ ВЕ МУХАММЕД
**Диалог**
Мухаммед харемдеки багьда.
Айше юзюм асмаеы алтында килим тёшевли сет устюнде ясланып татлылыкълар ашамакъта.
Мухаммед явашчыкътан келип килимнинъ кошесине онынъ янына сессиз отура...
_Айше_
Севгилим, бакъ манъа!
_Мухаммед индемейип узакълардан козьлерини узюп, Айше тарафкьа айланып бакъ а._
Манъа бакъ
_Мухаммед_
Я бакъам да.
_Айше_
Сен бакъасын, лякин корьмейсинъ!
Бойле этип терек, таш, диваргъа, кутюкке... ве даа бильмем нелерге оакъалар, тек къарысына дегиль, севгилисине дегиль!
_Мухаммед_
Айше, сен не истегенинъни мен бильмейим.
_Айше_
Сен бильмейсинъми?! Мени севгенинъни истейим, Мухаммед!
_Мохаммед_
Я мен севмейимми ёкъса?
_Айше_
_(дииълемей)_
Ялынъыз мени севгенинъни истейим!
_Мохаммед_
Би насыл истек?
Бу тыпкъы кунеш тек сенинъ ичюн парылдагьаныны, атеш тек санъа хызмет еткенини истегенинъ киби.
Бундан санъа даа да ярыкъ, даа да сыджакъ олмаз ки.
Бу ниметни эр кеснен бир пайлашмалысынъ ки, башкъаларына зарар олмасын.
_Айше_
Сен башта бойле сёзлер айтмагъандырсынъ Хатиджеге бойле сёзлерни эшитмегендир.
_Мохаммед_
_(тааджюп иле)_
Сен кьайдан билесинъ?
_Айше_
_(ачувнен)_
А! демек, ойле?
_Мохаммед_
_(озюне келип)_
Э, эбет, догъру, мен онъа бойле сёзлерни айтмадым, чюнки...
_Айше_
Чюнки оны менден зияде севе единъ!
_Мохаммед_
_(онынъ сёзлерине эм нет бермеден)_
...чюнки кунеш де биринджи нурларыны не ичюндир кимни биринджи эасткетирсе, онъа багъышлай.
_Айше_
Ялан!
Биринджи нурыны дегиль де, бутюн нурларынъны онъа бердинъ, ланъа исе оларнынъ тек сувукъ, сёнюккен шавлеси къалды...
_Мохаммед_
Айше!
Утанмайсынъмы бойле демеге?
Мен санъа сувукъ давранаммы ёкъса?
Мен сени де биринджи къадыным Хатидже киби севем. Сен къызгъанма...
_Айше_
Мен буны бильмейим, амма корем ки, оны севгенинъ киби мени севмейсинъ їє ич бир вакъыт севмезсинъ.
Сенинъ къальбинъде ондан устюн оламам.
_Мохаммед_
Мерхумлардан къызгъанмакъ олмаз, Айше, Хатидже вефат ети, санъа о зарар эталмаз.
_Айше_
Аллахтан олып, ольмеген олса эди, бельки мен оны енъер эдим!
_Мохаммед_
Сёзлеринъде аслы да мантыкъ корьмейим.
_Айше_
Догьрусыны айт, бугунь къайда бардынъ?
_Мохаммед_
Санъа не? Эп бир дегильми?
_Айше_
Сен мезарлыкътаэдинъ!
Хатидженинъ къабринде!
Мен буны козьлеринъе бакъып анъладым, мени алдатамазсынъ, ёкъ!
_Мохаммед_
Алдагмакъ акъылыма биле кельмеди.
Эбет, мен анда эдим.
Я омюр аркъадашым олгъан къадыннынъ рухуны анъмакъ гуняхмы?
_Айше_
Мен де сенинъ омюр аркъадашынъым, амма меним къабириме бойле сыкъ келмезсинъ.
_Мохаммед_
Гуняхкяр олма. Ким кимнинъ къабирини зиярет этеджегини тек бир Алла биле. Мен сенден буюгим - ве пек чокъ яш буюгим.
_Айше_
Хатидже сенден не къадар буюк олса тыпкъы шунынъ къадар.
_Мохаммед_
Гъалиба, шу къадар олмалы.
_Айше_
Сен ойле къарт къадынгьа эвлендинъми?
_Мохаммед_
_(ачувланып)_
Мен санъа бу акъта бир къач кере айткъан эдим, озюнъ де яхшы билесинъ.
_Айше_
Аджеба, не ичюн бу акъта хатырламакъ мумкюн дегиль?
Онъа энди бунынъ не эмиети бар.
Сеннен эвленгенде генч я да къарг эдими, чиркин я да дюльбер эдими - о, энди бу дюньяда ёкъ.
_Мохаммед_
Кимнинъдир олюмине севинмек гуняхтыр.
_Айше_
Мен севинмейим...
Догърусыны айтса, мен оны корьгенден эвель о, азачыкъ олса да дюльбер эдими?
_Мохаммед_
Айше, Бу суаллернинъ не кереги бар?
_Айше_
Айтса, о вакъыт мен киби эдими? _(Мухаммедке тараф эгиле)_
_Мохаммед_
_(Айгиеге тикилир)_
Сен дюньядаки бутюн къадынлардан — эм тири, эм ольген ве даа догъмагъан къадынларнынъ эписинден дюльберсинъ!
_Айше_
Сен дайма бойле тюшюнединъми?
_Мохаммед_
Сенинъ не къадар дюльбер олгъанынъны корьгенимнен, буны анъладым.
_Айше_
Ве мени севдинъми?
_Мохаммед_
Бир корьгенде севда олдым!
_Айше_
Я не ичюн мени о вакъыт алмадынъ?
Мен де саігьа бир корьгенде севда олдым.
_Мухаммед индемеди._
О вакъыт Хатидже сагъ эди!
Сёйле, не ичюн онынъ янына экинджи къадын алмадынъ?
О зенгин олгъаны ичюнми?
_Мохаммед_
Мен о заман ондан да зенгин эдим.
О, меним ашкъымны сатып алды, деп ойлама.
_Айше_
Ах, мен бойле тюшюне бильсе эдим!
Амма парасы ичюн ич кимсени ольген сонъ биле бойле севмезлер!
Биринджи къадынынъ вефат эткен сонъ учь йыл янъгъыз яшадынъ, сонъра мени алгъанынънен башкъа даа он къадынгъа эвлендинъ.
Айтса манъа, къарт, чиркин ве атта ольген къадынны не ичюн бойле севмек мумюон?
Ве яш, дюльбер, ашкътан янгъан, сагъ-селямет союны корьмемек олурмы?
_Мохаммед_
Янма, джаным. мени де якъма.
Алланынъ ойле сырлары бар ки, биз анълар оламамыз.
_Айше_
Айт!
Мен бильмек истейим!
_Мохаммед_
Эгер мен буны бильсейдим!..
_(Тюшюнерек.)_
Мына сен: “Чиркин, къарт...” дединъ.
Мен де оны яш, дюльбер деп ич саймай эдим.
Юзюндеки бурюшиклерини де коре эдим.
Амма онда насылдыр бир эбедийлик мевджут эди, Айше.
О, манъа къабир ичинден санки джанлы киби корюне, манъа бакъа, меним сёзлеримни эшите, не тюшюнгенимни биле...
Айше
О “эбедийлик” менде бармы, севгилим?..
Я да ёкъмы?
Сёйле!
_Мухаммед индемей._
Не ичюн сустынъ?
_Мухаммед индемеден еринден тура ве багьчадан кете.
Айше килимге ятып іресизлигинден окюр-окюр агълай!_
_Ялта, 22.04.1907_
# ЭСКИ МАСАЛ
Бу масалны ким эштмеди?
Къулакъ асынъ сиз, агъалар!
Багъышланъыз тек бир шейни,
Бу масалда эскилик бар.
Бир де ах-у зар не керек
Янъылыкъкъа эсир олмакъ?
Бунынъ озю янъылыкътыр
Мазыларны ядгъа салмакъ.
Кимлер айта, сёз ачкъанда
Олмушлардан оладжакътан,
Тек бир кере сёйлемеге:
«Эшиттим мен буны чокътан!»
Бакъ, бойледже ким истесе
Якъын кельсин, къулакъ ассын,
Чембер ёкъсе, кель, бойнума
Ич олмаса къалач ассын.
## I
Бир заманда, бир диярда,
Нерде истесенъ анда
Фаркъы ёкътыр, эй, инсанлар,
Эр шей олур масалларда.
Бир заманда бир диярда
Бедбахт шайр яшай эди
Малы-мулькю ёкътыр эди,
Истидаты тек бар эди.
Гузеллиги ян чеккенди,
Не хай-хайы, не вай-вайы,
Чокъ да чиркин дегиль эди,
Ойле-бойле — Танъры пайы!
О, бир кедай. Нишлейджексинъ!
Гизлемезсинъ акъикъатны.
Шайр йырджы олмаса да
Билир эди йырламакъны.
Бир тюркюси барды онынъ,
Чокътан тюшти тильден тильге.
Ер юзюни долашкъандыр,
Яйылгъандыр ильден ильге.
Шайр кичик эвчигинде
Пайынозю къалмаз эди.
Кяде яшлар онъа келир,
Айттыкъларын динълер эди.
Айттыкълары бир насиат,
Бир къуванчдай янъгъырарды.
Ол шаирге къальблеринден
Къопкъан шейин багъышларды.
Не берселер разы олур,
Къабул эйлер эр ихсанны.
Не ач эди, не де чыплакъ,
Бильмез эди кедай буны.
Язнынъ хасис нефесинден
Уянгъан эменликке
Келир эди тереклернен
Дертлешмеге, сёйленмеге.
Бир кунь саарь эменликте
Бизим шайр ятар эди,
Шиир окъур, я динъленир,
Бильмем, нелер япар эди.
Бирден кельди къулагъына
Авджыларнынъ бору сеси,
Атлыларнынъ айт-уйтлери,
Тазыларнынъ урюмеси.
Багъыр-чагъыр, тоз-думанлап,
Авджылар яваш-яваш
Якъынлашты, атларыны
Айдадылар, дерсинъ бибаш.
Тамам шу ёл четинде
Шайр ята. О дей: «Олмаз,
Къабургъамны эзерсинъиз,
Мукъайт олунъыз бираз!»
Кене яхшы бу авджылар
Ав артындан чапмай эди,
Акс алда шаирни де
Япракъ киби таптар эди.
Энъ алдында бир дженкявер
Иигит кете козьлери къан!
«Бу да ким я? — деп къычырды, —
Тур еринъден, чекиль ёлдан!»
«Зарары ёкъ, — деди шайр, —
Четлеп кечсенъ олерсинъми?
Къафиелер учып кетсе,
Сен къайтара билирсинъми?»
«Анджакъ да шей айтасынъ! —
Куле рыцарь шакъылдап. —
Энъ яхшысы чекиль ёлдан,
Кесме ёлум пакъылдай!»
«Бедбахтлыкътан къоркъмайым мен,
Саба-акъшам юрем онен.
Озюнъ чекиль, сенинъ киби
Чокъларыны авладым мен!
Кок юзюнден манъа тараф
Уча шаин-къафиелер,
Олар мени авлайлар,
Сендай авджы манъа нейлер?»
«Эй, ийлекяр, шейтан адам,
Беллеме сен, алдаттым, деп,
Бойле ахмакъ ич корьмедим,
Айды, етер, ёкътыр вакътым.
Вакътым олса корер эдинъ
Ким авлагъан, ким авлангъан.
Эй, йигитлер, чабик олунъ,
Алынъ буны, алынъ ёлдан!»
«Хызмет ичюн сагъ олунъыз!
Котеринъиз, ал кетинъиз.
От устюнде кягъытларны
Джыйыштырып, кетиринъиз».
«Керчектен де зыр делидир, —
Деди рыцарь. — Кеттик, достлар!
Чалт кетейик, быракъынъыз,
Яхшылыкъны сонъдан чакъар.
Биз кетермиз эменликтен,
Сен бу ерде къалырсынъ.
Шимди меним вакътым ёкътыр,
Эпбир пайынъ алырсынъ!»
«Беклемеге сабрым етмез,
Бизим дава битмейджек.
Кимсе бильмей къай вакъытта
Ким кимге пай береджек.»
Рыцарь сусты, индемеди,
Кетти алып адамларын.
Сес-седанен реван олды,
Кокке етти седалары.
Бутюн кунь ав арадылар,
Расткельмеди ич бир айван.
Ата, ата ёрулдылар,
Егърулдылар бом-бош авдан.
Акъшам олды, ал кунешке
Коклер багълы къафес олды.
Сонъа ирди шаматалар,
Орталыкъ бол нефес алды.
Авджыларнынъ арасында
Ачы да чокъ, ёргъуны да,
Эменликте къалгъан да бар,
Ёлларыны джойгъаны да.
Бизим рыцарь ёлун джойып.
Айры къалды ав эхлинден.
Бакъса, демки шайр ята,
Тамам ёлу устюнде.
«Аля даа беклейсинъми? —
Дей де джебин къарыштыра. —
Эй, заваллы, унуткъаным,
Эвде къалгъан эпси парам!»
«Мени къасвет этме, паным, —
Кулюмсирей шайр онъа. —
Менде бунджа сервет бар ки,
Арткъачынен етер санъа.»
Киббар рыцарь ачувындан
Патлаязды, олеязды,
Инатлыгъы, киббарлыгъы
Оны та ашаяязды.
«Шакъа этме! — деп къычыра —
Сеннен шакъа этмейим!» — дей.
Шайр исе: «Мен озюм де
Паннен шакъа севмейим, — дей.
Бир бакъсана, шу эменлик,
Тарла, денъиз, коклер — меним!
Недай кениш, недай дерин!
Эпси меним зенгинлигим!
Бунджа зенгин, бай олсам да
Кене сербест, кене бахтлым».
Шунда о дей: «Бу адам не,
Делиргенми, эй, Аллахым?»
Шайр дей ки: «Бельки, шайдыр,
Эр шей Аллах эмиринде.
Керчектен де мен бахтлыйым,
Аньдай кечкен шу омюрде.
Мен сербестим, менде бардыр
Къошкъанатлы гузель ойлар.
Олар ичюн бу дюньяда
Не сед бар, не сынъырлар.
Къальбим нени авес этсе,
Оны шу ань япарым.
Сырлы алем узеринде
Ойларымнен учарым.
Чёллердеки рузгяр киби
Мен кезерим, сербестим мен,
Лякин ич бир кимсенинъ де
Сербестлигин кесмем мен!»
Рыцарь кулип бу сёзлерге,
Деди: «Масал сёйлейсинъ.
Лякин сен та о къадар
Бахтлы инсан дегильсинъ.
Кок юзюнде уйдурдыгъынъ
Чий хаялынъ алайын
Ер юзюнде шу панлыкъкъа
Денъиширим, валлайы.
Сенинъ бутюн бар-ёкъунъны,
Ве шубхели мулькюнъни
Бир опюшке денъиширим
Яремни корьген кунюм...»
Будалагъа шайр недир
Кене айтмакъ истеди.
Лякин энди кунеш батты,
Эменликни терк этти.
Шу вакът иштен къайтаяткъан
Генчлер корип шаирни,
Таъзим этип, селям берип,
Сордулар ал-хатрини.
Койлю генчлер риджасына
Екъ демеди бизим шайр..
Мандолина тильге кирди,
Янъгъырады нагъме ве йыр.
Эр кес сусты шунда шу ань,
Тонъуп къалды, тылсымланды.
Гузель къызлар козьлеринде
Ашкъ нурлары чапаланды.
Рыцарь йырны динъледи де,
Кетеджекте шойле деди:
«Бакъса! Нидже кучь бар сёзде!
Тылсым киби тесир этти!»
## II
Яз геджеси эвчигинде
Бизим шайр пайынозю.
Сабадан акъшамгъадже
Шай отурды янъгъыз озю.
Пенджеренинъ янында о,
Отурып йыр динълей эди.
Тарлалардан онъа тюркю
Сеси учып келе эди.
Йырлар тынды, яваш-яваш
Къонды ерге яз геджеси.
Тек шувулдай тереклер, ве
Эшитиле озен сеси.
Пайынозю къалгъан шайр
Бу сеслерден ильхам ала.
Бакъышлары къаранлыкъта,
Тылсым толу ойгъа дала.
Къулагъына сес чалынды,
Кимдир кирди азбарына.
Аттан тюшти, сонъра исе
Шатырдатты силяхларын.
Пенджереге яваш-яваш
Якъынлашкъан ким экен?
Шайр шунда даяналмай,
Ве, сеслене: «Ким, о, кельген?
Яманлыкъчюн кельген олсанъ
Янълышкъансынъ, эшчигим!»
«Ёкъ, меним, — деди кимсе, —
Сизге бир ишнен кельдим!»
«Я сен кимсинъ» «Эменликте
Расткелиштик... Бертольдым!»
«А-а, сенми, авджы-рыцарь?
Энди сени таныдым!
Буюр эвге, багъышла сен,
Эвим бираз къаранлыкъ.
Пайынозюм яшагъан сонъ
Немге керек шам, ярыкъ.
Амма сенчюн якъарым мен».
Чакъмакъташнен чыракъ якъты,
Сонъра шайр Бертольднынъ
Бой-постуна козь атты.
«Акъшамынъыз хайыр олсун!»
«Хайырлы акъшам, достум!»
О л рыцарьнынъ дуда къл ары
Килитленди, бирден сусты.
Шайр сорды: «Айт, мусафир,
Манъа не ишнен кельдинъ?»
Явашчыкътан деди рыцарь:
«Юрегимни севги дельди...»
Шайр бакъты ойгъа далды:
«Бойле ишке не айтайым?
Девамыны сёйле манъа,
Бельки тиер бир ярдымым.»
«Севда олдым, диванейим,
Юкъу ёкътыр гедже-куньдюз,
Козьлеримден ич чекильмей
Шу къаракозь... юрем эссиз.»
«Не бакъасынъ? — деди шайр, —
Тут элинден, эвлен онъа!»
«Офф, не дейим? Къоркъам,
ёсмам Къысмет этер башкъасына.
Эр кунь акъшам гузелимнинъ
Пенджереси янындам.
Бутюн гедже долашам мен,
Эфкяр, гъамлар алтындам.
Ашкъ дердиме, инъильтиме
Ич бир тюрлю мельэм ёкъ.
Севдиджигим джельп этмеге
Ич бир тюрлю чарем ёкъ.
Бильмем, бельки серенада
Ашкъ уянтыр къальбинде?..»
Шунда шайр дей: «Бу къушкъа
Тор къурмалы чименде!»
«Сесим бар да, сёзюм ёкътыр,
Бильмем шиир санатыны...»
«Нишлейджексинъ, сёз авламакъ
Авджылыкънынъ энъ къыйыны.
Шай олмагъан олса, сёзден
Чембер орер эди эр кес.
Сёз деген шей дели айгъыр,
Тельбевини эльге бермез!»
«Догъру шейлер айтасынъ сен,
Сенсинъ меним тек имдадым.
Хатырлайым, эменликте
Сен пек гузель йырлагъандынъ.
Сен аджайип шииринънен
Мефтюн эттинъ джемаатны.
Тек таянчым сенсинъ энди,
Манъа керек насиатынъ.
Тек ярдым эт, не истесенъ
Береджегим, джебим толу».
«Ич бир вакъыт джельп этмеди
Мени дюнья малы, пулы.
Биль ки, ярдым этерим мен
Достларыма бес-бедава.
Сабыр эйле, бираз бекле,
Азыр олур серенада.
Севдигинънинъ адыны айт,
Бет-сымасын тасвир эйле.»
«Онынъ ады — Изидора,
Дюльберлиги тильге кельмей!..»
Шайр башкъа шей сормады,
Бир ань дерин ойгъа далды.
Акъ кягъыткъа недир язды,
Мандолинин эльге алды.
Яздыкъларын Бертольдгъа
Косьтерди. Мандолинаны
Берди онъа ве деди:
«Окъу да бакъсен бурны,
Ве чал мандолинаны,
Зиль тутаракъ йырларсынъ:
Ut-fa-la-sol, fa-mi-re-sol...
О ягъын уйдурарсынъ».
«Сагъ ол, вар ол!» — деди рыцарь,
Чыкъып кетти къаралтыдан.
Шайр бир шей айталмады,
Бакъып къалды артындан.
Рыцарь дагъдан, тюзден ашты
Къаранлыкъны яра-яра
Бир сарайгъа якъынлашты,
Мында яшай Изидора.
Пенджересин астында, эй,
Мандолина бир йырлады!
Эвнинъ гулю — шу гузельге
Серенада янъгъырады:
«Бакътым кокке, магърур, алтын
Нурлар сачкъан йылдызларгъа,
Лякин санъа ич бириси
Тенъ келялмай, Изидора!
Бакътым ерде шавле сачкъан
Инджилерге, эльмазларгъа,
Лякин санъа ич бириси
Тенъ келялмай, Изидора!
Къыйметбаа джевхер ташлар
Чокътыр денъиз багъырында.
Лякин санъа ич бириси
Тенъ келялмай, Изидора!»
Серенада тамам энди
От салгъанда дуйгъуларгъа,
Коклердеки йылдызларгъа
Чыкъып бакъты Изидора.
Ашкъ дердинен инъильдеген
Мандолина сускъан заман
Къыз Бертольдгъа къырмызы гуль
Атып, къачты балконындан.
Изидора шу ань хаял
Киби учты, думан къалды.
Бертольдгъа да бир къызыл гуль,
Умют къалды, ишанч къалды.
## III
Не эйледи серенада,
Аман, Танърым, аман, Танърым!..
Бертольд сусты, юрегинде
Гуман, эфкяр къалды, Танърым.
Бир тебессюм, татлы сёзден
Изидора севда олды.
Бертольд бунъа пек севинди,
Фикри-зикри токътап къалды.
Бир кунь онъа Изидора
Багъышлады юзюгини.
Бертольд онъа: «Нишанлым», — дей,
Ич гизлемей севгисини.
Бир къач вакъыт сонъра олды
Шенъ-шерамет тойлары да.
Мусафирлер кейфлендилер,
Тойда тамам бир афта.
Тойгъа сой-соп, таныш-билиш,
Достлар эпси даветлиди,
Лякин бизим шаиримиз
Тойгъа давет этильмеди.
Эвленген сонъ яш рыцарьнынъ
Пек чокълашты къасветлери,
Къайда, къай вакът хатырласын
Къарт шаирнинъ эйликлерин!
Омюр кечти юкъу киби,
Заман къушдай къанатланды,
Бертольд мушкюль куньлер келир,
Дие ич де ойланмады.
Бир кунь къомшу мемлекетке
Козю тюшти къарт къыралнынъ.
Герольдларын ёллады о,
Топламагъа рыцарларын.
Бертольд кенди сарайында,
Къонакълары дёрт янында.
Герольд чалды дженк сурыны
Зияфетнинъ ортасында.
«Сагълыкънен къал, гузель ярем,
Хош куньлерим, софраларым!
Зар олсам да сизлерге мен
Беклей мени дженк ёллары!»
Изидора пайынозю
Къалды. Бертольд атланды
Базар куню саба танъда
Дженк багърына ёлланды.
Ёлгъа чыкъты мерд рыцарьлар,
Сыкъса биле ёл дехшети.
Анда, денъиз артларында
Ята муслим мемлекети.
Гедже-куньдюз ёлда олды,
Орду чёльден, дагъдан кечти.
Нидже аскер юрегинден
Тувгъан койлер, ватан кечти.
Агъыр ёлда гъам, эфкярлар
Къальблерине толуштылар.
Монълу йырлар иле гъамны
Эп къувмагъа чалыштылар:
«Кедерленме, эгер сени
Атса талий гъурбет ильге,
Хатраларынъ сёнмегендже
Юртунъ яшар сенинъ иле.
Кедерленме, бирден кетмез
Бу козьяшынъ, теляшынъ,
Юрт севгисин огреткен
Асретликтир, къардашым!»
Вахший чёллер синесинде
Иырладылар йырларыны,
Савуштырды тувгъан нагъме
Чокъусынынъ эфкярыны.
Беджерикли учь рыцарьны
Алай башы сечти орду.
Аскерлернинъ ог сафында
Карлос, Гвидо, Бертольд турды.
Олар азмы-чокъмы кетип,
Етти учь ёл айрычына.
Бираздан сонъ айрылдылар,
Реван олып ёлларына.
Карлос сагъгъа, Гвидо солгъа
Кетти. Бертольд сечип алды
Орта ёлны. Тюшти ёлгъа:
«Танърым, ол сен озюнъ талда..»
Баштан бизим Бертольднынъ
Иши онъ, яхшы кетти.
Ябанджылар диярында
Кой-кентлерни забт этти.
Энди пайтахт кентке Бертольд
Йигит киби козь кездирди.
Лякин шу кунь шу шеэрде
Бахты онда ондан юзь чевирди.
Бильмем, безди, ёрулдымы
Бертольднынъ аскерлери,
Бильмем, къавий къорчалаймы
Мусульманлар шеэрни,
Инат этип, шеэр халкъы
Имаени къатты тутты,
Душманларнынъ дарбесини
Учь, дёрт кере кери атты.
Юзь огюрди бахт Бертольддан,
Ябан ульке, ябанджылар,
Ачлыкъ, хорлукъ зуурындан
Аскерлери къырылдылар.
Энди бир къач айдыр кете
Джан эзиджи бу саваш.
Къозгъап башлай ордусында
Иддиалар ве теляш.
Сарып алды Бертольдны
Ачувдан бир къач рыцарь:
«Къуртар бизни бу алевден,
Кеч олмадан бизни къуртар!
Мында неге кельдик бизлер,
Мында шеит олмагъамы?
Сендже бизлер мында кельдик
Башымызны къоймагъамы?
Лянет олсун бу шеэрге!
Барсын, къалсын бу дебдебе!
Барсын, къалсын шан-шуретде!
Барсын, къалсын шу гъалебе!...»
Бертольд сёзнен токътатмагъа
Истеди аскерлерни.
Лякин олар даа бетер
Узаталар тиллерини.
Япыштылар силяхларгъа...
Бильмем, ненен битер эди...
Кимдир: «Токътанъ!» — демесейди,
Орду тыр-мыр кетер эди.
Аскерлернинъ къаршысына
Чыкъты орду йырджылары.
Силяхлары парыл-парыл,
Эллеринде лютнялары.
Бири деди: «Эй, къардашлар!
Бертольд къайда къачаджакъ?
Раат олунъ, озь пайыны
Интикъамдан аладжакъ.
Биз тек бир шей истеймиз ки,
Сизге бир къач сёз айтайыкъ.
Йырджы деген йырламалы.
Йырымызны биз башлайыкъ.»
Кулюмсиреп бири чалды,
Тильге кирди кумюш теллер.
Авеленди тувгъан нагъме,
Лебден къопты шойле сёзлер:
«Хатырлайыкъ бир заманда
Яшагъан мерд рыцарьны,
Босагъадан сандалгъадже
Басып кечкен ёлларыны.
Тилинен яв ювасыны
Ернен ексан этер эди.
Чокъ эштирдик: «Мен бир озюм,
Олар учь юзь!» — дер эди.
Бир кереси джесюр рыцарь
Кеткен эди урушкъа.
Сагъ-селямет къайткъан эди
Сырлы сёзнен уруштан.
Ишбу сырны эр биринъиз
Бильсе керек, зан этсем мен.
Мына булар — адий сёзлер:
«Джанынъ сагъмы, къач о ерден!»
«Джанынъ сагъмы къач о ерден!» —
Йырджылар бир йырлады.
Йыр гурюльдей, аскерлер
Козьлерини ерге алды.
Парылдады бирден силях,
Къычырышты аскерлер:
«Сонъ курешке азырмыз биз!
Къоркъу — олюмден бетер!»
Уруш къызды, анджакъ къызды,
Къарышты кок, къарышты ер.
Акъшам устю рыцарьларгъа
Теслим олды пайтахт шеэр.
Мусульман чар эсир тюшти,
Имаеси бошкъа чыкъты.
Энди ватан топрагъына
Эр ким ичюн ёл ачылды.
Бертольд джошып, эмир берди,
Йырджыларны топланъ, деди.
Олар кельди, севинчинден
Бертольд кулип шойле деди:
«Шан-шуретли, эй, йырджылар,
Халкъымызнынъ гъурурысыз.
Шанымызны къуртардынъыз,
Бизден рагъбет алырсынъыз!»
«Бизге рагъбет керек дегиль, —
Деди олар. — Бу аятта
Бу йырларны яраткъан бар,
Онъа рагъбет, мукяфатда!»
«О, къайдадыр? — сорду Бертольд. —
Не гизлене аранъызда?»
«Мында ёкътыр. Урушларгъа
Кельмеди. О — юртумызда.
Анда къалды йырларынен
Улькемизнинъ гонълюн ала.
Эр бир инсан, къорантагъа
Йырларынен аркъа ола.»
«Таныйым мен о шаирни,
Онда бардыр джумерт юрек.
Бир шахане иззет иле
Оны разы этмек керек.
Танъры бизге ярдым этсин,
Сагъ къайтырсек бу саваштан
Алтын, кумюш тёкеджегим
Мен шаирнинъ башындан!..»
## IV
Яхшылыкълар гизли ята
Джехеннемнинъ темелинде,
Джехеннемнинъ зеэри бар
Бертольднынъ эр эмелинде...
Бертольд чокътан къайткъан эди
Ят иллерден озь илине.
Кейф-сефада омюр сюре
Бертольд къарысы иле.
Сарайында эр кунь бир той,
Унутты дженк, атешлерни.
Сувдай акъа битмек, бильмей
Онынъ алтын, кумюшлери.
Етмегендай дженктен алып
Кельген байлыкъ, серветлери
Ягъды онынъ узерине
Къыралнынъ да рагъбетлери.
Кучь бардадыр, кучь пулдадыр,
Бертольд энди зенгин графтыр.
Графлыкъта къырал киби
Омюр сюре, кейфи чагъдыр.
Яшадыгъы бутюн ерлер
Онынъ ери, мулькю эди.
Яшадыгъы ернинъ эхли
Онъа дженап, пан деди.
Ильк вакъытлар топрагъынынъ
Къасветине даларды о.
Койлюлерге якъын, тувгъан,
Адиль хаким олурды о.
Чокъ сюрьмеди бу хош куньлер,
Иштиасы артты онынъ.
Графлыкъта пейда олды
Нидже-нидже янъы къанун.
Бильген шейи — ашап-ичмек,
Чешит тюрлю урба киймек,
Эгленджеде кунь кечирмек..
Лякин бунъа пара керек!
Бир де Бертольд урушларда
Огренгенди таламагъа,
Энди кенди топрагъында
Истемей бош доланмагъа.
Вергилернинъ, гумрюклернинъ,
Бахшышларнынъ ёкътыр сонъу,
Бекчилерин къоюп чыкъты
Ёллар бою ахыр-сонъу.
Айтмакъ ичюн тиль айланмай,
Улькеге дерт чёккен эди.
Ульке эхли джехеннемде,
Бертольд дженнет ичиндеди.
Кейф чата о, сарайында
Инълесе де адамлары.
Битмек недир бильмей эди
Чектирдиги дерт, гъамлары.
Инсанларнынъ ах-у зары
Далгъа киби, кокке етти.
Авеленип, къарт шаирнинъ
Юрегине келип етти.
Бир кунь етип кельди графкъа
Бир-биринден аджджы хабер.
Котерильди яйгъаралар:
«Пек къарышты бизим шеэр.
Бу бошбогъаз шаирчиклер
Озь башына эп йырлайлар,
Бирадерлик, азатлыкъ, деп
Вира йырлар уйдуралар.
Бир чокъларын зинданларгъа
Аттыкъ, ёкътыр хайыр, илядж.
Оларнынъ бу тюркюлери
Иль ичинде тапты ривадж.»
Бертольд: «Ялан! Мен оларны
Тез алырым эльге!» — деди.
Лякин шу ань къулагъына
Шойле бир йыр етип кельди:
«Койлю эви — ер толедир,
Паннынъ эви — бай, юксектир,
Ботен ерде айтмайлар да:
Панлар беяз сюеклидир.
Койлю къолу къап-къарадыр,
Паннынъ къолу бем-беяздыр.
Ботен ерде айтмайлар да:
Паннынъ къаны мавыдыр
Койлюлерни къыйнай суаль:
Керчектен де акъмыдыр
Сюеклери? Кес, бакъайыкъ,
Акъкъан мавы къанмыдыр?
«Бу да недир? — сорду Бертольд, —
Тутунъ, тутунъ йырлагъанны!
Къандалланъыз ве зиндангъа
Атынъ, атынъ йырлагъанны!»
Узакълардан бир сес кельди,
Фелек сеси: «Къуллар, тутунъ,
Чапынъ, паннынъ къулчыкълары,
Чёльде кезген ельни тутунъ!
Нафле ерде кедерленме,
Пан эфенди бизлер бирмиз.
Онумызны бугунь тутсанъ,
Ярын чыкъар йигримимиз!
Бизим де озь ордумыз бар,
Башымыз бар — атаман.
О, джесюр бир рыцарьдыр,
Оны яхшы билесинъ, пан!..»
Йырджы-шаир санки дерсинъ
Къара ерге кирип кетти.
Бертольд къара ойгъа далды,
Ве яваштан шойле деди:
«Башымыз бар — атаман!
Мына меселе къайда!
Энди мен бунъа чабик
Къоярым сонъки нокъта!»
Чагъырды о эки садыкъ
Энъ ишанчлы къулуны,
Эмир берди къулларына:
«Шаирни бар, булунъыз,
Онъа менден селям айтынъ,
Мен оны эп хатырлайым.
Бизге берди чокъ теселли
Ят иллерде йырлары.
Истейим мен энди онъа
Къайтармагъа акъкъыны.
Сарайымда багъышлайым
Онъа гузель бир оданы.
Айтынъ онъа, истидатын
Саям,эм урьметлейим.
Оны кенди сарайыма
Шайр этмек истейим.
Айтынъ онъа, сарайымда
Шан-шуретли омюр сюрер.
Тек унутсын олмышларны,
Кельсе эгер, хош кунь корер.»
Къуллар аман шаирнинъ
Эвчигине кельдилер.
Паннынъ айткъан сёзлерини
Шаирге еткиздилер.
Кулюмсиреп, динъледи о,
Сурбет паннынъ даветини.
Деди: «Билинъ, истемейим
Багъышлайджакъ серветини.
Барып айтынъ панынъызгъа
Мен кимседен акъ алмайым.
Бир де-бир шей багъышласам,
Оны кери алмайым.
Хатырласын, онъа алтын
Бир кере багъышлагъандым.
Энди пешман этем. Барем,
Батакълыкъкъа аткъайдым.
Айтынъ онъа, керек дегиль
Ондан кельген шурет, шан.
Шурет дегиль, нефрет келир
Онынъ пис къолларындан.
Алтын чембер истемейим,
Бахт кетирмез чемберим.
Ондан чембер алгъан кунюм
Битер шу шаирлигим.
Сербест учмаз исе ою,
Алтын торгъа тюшсе ою,
Тилинъ бармаз шу адамгъа
Шайр дие айтмагьа.
Халкъ ярасын унуткъангъа
Бу — шайр деп, айтылмаз.
Алтын къандал кийген шайр
Шайр намын ташыялмаз.
Барынь, айтынъ: мейдандайым,
Ольмедим мен, даа сагъым.
Хакъ огърунда урушларда
Йигит киби тураджагъым.!..»
Кери дёнди садыкъ къуллар,
Бертольд алды джевабыны:
«Иште, шайр танымады,
Ред этти пан дженабыны...»
Бертольд атеш киби янды
Шаирнинъ серт джевабындан.
Къулларына эмир берди:
«Шу ань кери дёнюнъ анда!
Хаясызгъа барып айтынъ,
Аладжагъым интикъам.
Мен оны чокъ даяндым,
Энди ич даянмайджам.
О, исьянкяр шиирлерин
Язар исе, бильмек керек,
О, джинасир, омюр бою
Зинданларда чюрюйджек!»
Шаирнинъ эвчигине
Кене кельди эки эриф.
Токъталдылар, инълей эди
Мандолина зариф-зариф.
Пенджереден бакътылар:
Чокъ адам бар ичериде.
Эр кес аякъ устюнде,
Дерсинъ меджлис девринде.
Учь куньдир ки, хаста ята,
Къарт шайр чокъ ёрулгъан.
Онъа кельген адамларнынъ
Гъамдан ичи къаврулгъан.
Шайр кяде мандолина
Чала, шиир яза кяде.
Таркъатырды яздыкъларын
Къуллар эвге киргенде.
Эр кес чыкъты тышарыгъа,
Шайр бир озю къалды.
Чырайыны сытмады ич,
Селям берип, селям алды.
Бертольднынъ серт сёзлери
Къулагъында вызылдады,
Джевап берди кулюмсиреп,
Сёзюни шай башлады:
Панынъызгъа барып айтынъ,
Мен разыйым ёл, сеферге.
Лякин айтынъ даа эки
Къул ёлласын бу ерге.
Туралмайым тёшегимден,
Ред этмейим даветини.
Алкетинъиз янъы эвге
Аркъанъызгъа алып мени.
Мен азатым, не фаркъы бар,
Барсын, зиндан олсун ерим.
Эр бир седни ашып кечер
Муджизели фикирлерим.
Елькъанатлы сёзлеримни
Зиндан эсир эйлеялмаз.
Кокте азат къушлар киби
Учар, олар ерде къалмаз.
Сёз — мельэмдир,зинданларда
Енгиллешир агъыр яра.
Дефаларджа кучьлю олур,
Сёз тюшкенде зинданларгъа.
Къандалларгъа отуртсанъыз,
Юклеп апс муддетини,
Шайр кене адамлардан
Эштмез аджджы бир тёметни!»
Шай да олды, шаирнинъ
Омюрини алды зиндан.
Шу исьянкяр эсерлерчюн
Телеф олды, кетти къурбан.
Бу дюньяда къалды онынъ
Нидже-нидже мюридлери,
Мирас къалды оларгъа
Нагъмелери, огютлери.
Иль уянды, исьян олды,
Залым Бертольд ольдюрильди.
Белледилер зулум битти,
Джемаатнынъ юзю кульди.
Лякин къалды бу дюньяда
Бертольддан да бир несиль,
Зулумларгъа варис олды,
Даа бетер инъледи иль.
Энди графнынъ несиллери
Къавий зиндан ясайлар.
Шаирнинъсе несиллери
Сёз яза, сёз къайрайлар.
Хакъ сёз наъхакъ сёзге къаршы
Чыкъа, дёнмей озь ёлундан.
Ох, бу уруш — агъыр уруш,
Тёкюльмесе биле ал къан.
Вакъты келип, амель иле
Сёз дженки ёкъ оладжакъ,
Эски масал битип, янъы
Бир акъикъат догъаджакъ.
_12.XI.1893_
# ОРМАН ТЮРКЮСИ
УЧЬ ПЕРДЕЛИ ДРАМА-ФЕЕРИЯ
_25/ VII. 1911 с._
## I-нджи ПЕРДЕ
Айны шу ер.
Ялынъыз баарь бираз даа къуветке кирген.
Орман этеклери назик ешиль орьтюнен ортюльген, де анда де мында тереклернинъ уджлары ешиль боягъа бурюнгенлер.
Голь номай сувлы, ешиль саиллери дерсинъ юзерлик отунен токъулгъан чемберлер ичинде.
Ормандан Лев акъай ве онынъ джиени Лукаш чыкъып келелер.
Лев акъай, энди ихтияр бир киши олса да.тышкъы корюнишинден пек азаметли ве мерхаметли олгъаны корюнип тура.
Сачлары орман халкъларынынъкидай, боз кийиз шапкеси астындан омузларына беяз далгъалар киби энгенлер.
Устюнде кетен басмадан тикильген кольмек ве ачыкъ боз, даа догърусы акъчиль чекмен, аякъларында посталлар, къолунда кучюк ятыр, белинде пичагъы, омузында къабукъ сепет.
Лукаш — къара къашлы, дюльбер, тюзгюн эндамлы бир генч; козьлери баладжасына парылдайлар; устюнде индже кетен басмадан тикильген, оглери ве якъасы нагъышлы кольмек, белинде къырмызлы къушакъ, кольмегининъ ве якъасынынъ ильмеклери къырмызы; чекменсиз; башында тобандан токъулгъан шляпа, белиндеки къушагъында пичакъ, ве йипнен багълангъан сепет.
Лукаш голь ялысына келип токътала.
_Лев_
Не токъталдынъ.
Мында балыкъ тутулмаз, гольнинъ, анджакъ, бу ерлери пек балчыкъ.
_Лукаш_
Ёкъ, мен къавал ясамакъчюн, бу ерден къамыш кесип алмакъ ичюн токътадым.
_Лев_
О къадар чокъ къавалынъ бар, етмейми?
_Лукаш_
Не къадар шу?
Чокъ дегиль — калина, талдан, илямурдан ясагъан учь къавалым бар.
къамыштан да къавалым олсун дейим, онынъ сеси пек гузель.
_Лев_
Айды, эглен, эглендже, Аллахтандыр.
Ярын бу ерге келип, эв къурмагъа башлармыз.
Шимди исе Туварларны орман бетке айдамалы, коресинъми, анда отлар ешерген.
_Лукаш_
Я, бу ерде бизлер насыл яшайджакъмыз?
Адамлар дей: бу ерлер телюкесиз дегильдир...
_Лев_
Кимге насыл келир бу.
Мен, джиеним, билирим нелер алып не янындан насыл юрьмекни: къаерге хач къоймакъ керек, къайда ысрыкъ асмалы, къаерде учь кере тюф-тюф этип тюкюрмели Эпсин билем.
Сачармыз эвнинъ бар этрафына къашкъаш.
Сабун чечеклерин сачармыз эв алдына.
бир тюрлю эджиз-меджиз якъын кельмез къаралтыгъа,
Айды, энди мен кетейим, бильгенинъни япа бер.
_Бу ерде айырылышалар.
Лукаш голь янына келе, къамышлар арасына кирип кете.
Лев ялы бойлап кете.
Бираздан о да оксюзталлар арасында козьден джоюла._
_Сув Периси_
_(ялыгъа ялдап чыкъа ве къычыра)._
Деде!
Деде!
Къонджалаз!
Беля кельди, къуртарынъ!
_Къонджалаз_
_(алчачыкъ бойлу, сакъаллы, тетик, арекетчен, мумтаз къияфетли ихтияр; устюнде терек буртючиклеринден токъулгъан, терек къабугъынынъ ренкинде бир либас; башында дагъ сансары терисинден тикильген къалпакъ)._
Не олды?
Не къычырасынъ?
_Сув Периси_
Анда бир йигит Къавал ясамакъ ичюн кесе къамышларны!
_Къонджалаз_
Ана санъа бир шей даа!
Беля олса бойле олсун!
Не де сарансынъ!
Олар мында эв къурмагъа ниет эттилер, атта мен оларгъа буны ясакъ этмейим, тек, ем-ешиль тереклерни кесмеселер олгъайды.
_Сув Периси_
Вай, нишлейим!
Эв дейсинъми?
Яни мында адамлар келеджеклерми корьмеге козюм ёкъ тобан шапкелилерни, эм де мен даяналмайым тобан рухуна.
Шу лянетий рухны ювып атмакъ ичюн мен оларны сувгъа богъам!
Къана-а, бакъайым, бир кельсинлер, мен оларгъа акъыл къоярым?
_Къонджалаз_
Токъта!
Чокъ пыртазланма, билесинъми, бу эвде Лев акъай яшайджакътыр, Лев акъай бизлерге дост.
Шакъа этип этрафкъа ысырыкъ, къашкъаш сачып, къоркъузмакъ истей.
Мен шу къартны пек севем.
Эгер о олмагъан олса бизим нидже байрамларны, джыйынларны корьген, эм де бизим нидже сырымызны сакълагъан мынавы эмен чокътан кесип атылыр эди.
Немселер келип оны ольчеп биле бакътылар, учевлешип эменни къолларынен сардылар.
адамларнынъ къальбини ысыткъан параларны чыкъардылар, кесип алып кетмек ичюн эменни.
«омюр-билля шу эменни кестиртмем», деп тирельди, аятыны ортагъа къоюп Лев емин этти.
Эндиден сонъ Лев акъай ве онынъ сой-соплары омюр-билля шу орманда телюкесиз яшайджакъ, дие акъ сакъалым иле мен де ант-емин эттим.
_Сув Периси_
Айтмаса, шу!
Бабам сувгъа богъар оларны.
_Къонджалаз_
Джурьат этсин бакъайым, сонъ мен шу гольни толдурырым чюрюген япракълар иле!
Сув Периси Вай, анайым!
Отьчигим патлады да!
Ха-ха-ха!
_(сувгъа дала)._
_Къонджалаз, сомурдана-сомурдана келип, йыкъылгьан терекнинъ устюне отура, тютюн якъа.
Къамышлыкътан къавалнынъ назик, хош нагъмелери эшитиле.
Ве нагьмелер орман ичине синъип кете.
Нагъмелернинъ хош сеслеринден оксюзталлар ве узакъагъачларнынъ купечиклери ачылып козьге чарпып башлайлар, сонъра акъкъайынлар япракъ косьтерелер.
Гольде беяз, сарылтым замбакълар ачып башлайлар.
Кийик гульхатемлерде назик буртючиклер пейда ола._
_Яры къуру, ана озеги экиге ярылгъан къарт оксюзтал артындан Мавка чыкъа; устюнде ачыкъ-ешиль либас, къара, базы ерлери ешильтим орьме сачлары омузларындан ашагьы саркъкъан, эллерини кере, авучларынен козьлерини сийпалай._
_Мавка_
Анджакъ да чокъ юкълагъаным!
_Къонджалаз_
Эппейи юкъладынъ, къызым!
Энди мышыкъ отлары да чечегини тёкмекте.
Ана-мына дегендже кукуккъуш къанатланыр, киер къызыл чызмаларын аякъларына ве, къурулыр адамларгъа омюр фалы бакъмагъа.
Энди сыджакъ улькелерден мусафирлер кельдилер.
Алтын-сары пуфчыкълардай, коресинъми, ялдайлар, буллюр киби сув устюнде ялдай кийик папийлер.
_Мавка_
Я, мени ким уяндырды?
_Къонджалаз_
Бельки, баарь.
_Мавка_
Баарь бойле ич бир вакъыт йырламагъан эди де, я, буларнынъ алайыны тюшюмдеми корьдим мен?
_Лукаш кене чала.._
Ёкъ...
Токъта...
Ах!
Эштесинъми?
Буны баарь йырлаймы?
_Къонджалаз_
Ёкъ, ёкъ, буны йигит чала къавалда.
_Мавка_
Насыл йигит?
Бент Йыкъыджы дегильми?
Бакъ сен, ондан бойле шейни беклемегендим!
_Къонджалаз_
Ёкъ, бу инсан баласы, Лев акъайнынъ джиени,
Ады Лукаш.
_Мавка_
Танымайым мен оны.
_Къонджалаз_
Ильк кере мында кельди.
Узакъларда яшай о, бизим ормандан дегиль, узакъ бир чамлыкълардан, бизим къартий къышламагъа севген ерлерден; бабасындан оксюз къалгъан Лукаш ве анасыны Лев акъай хабер ёллап алды озюн янына.
_Мавка_
Оны корьмек истер эдим.
_Къонджалаз_
Онынъ санъа не кереги бар?
_Мавка_
О, пек дюльбер олмалы!
_Къонджалаз_
Инсан деген инсаннынъ баласына козь атма.
Бу шей орман къызларына хавфсыз дегильдир..
_Мавка_
Не бу къадар къаттысынъ, сертсинъ я, деде?!
Сен де мени Сув Атасы Сув Перисин туткъандай тутып тураджакъсынъмы?
_Къонджалаз_
Ёкъ, балам, Мен сени ич тутмайым.
Бутюн джанлы шейлерни.
Сув Атасы та эвель-и-эзельден къап-къара батакълыкъта гизлемеге алышты.
Мен исе сербестликни урьмет этип алыштым.
ойна ельнен, шакъа эт Перелесник иле, истер исенъ сен давет эт орман ве сувларнынъ дагъ ве ава кучьлерини мусифирликке, тек, адамлар юрьген ёлны четлеп юрь, къызым, о ёлда юрьмей, балам, сербестлик.
Анда эфкяр Озь юкюни чекип юре.
Четле, къызым, оларны,
Адым атар исенъ сен — гъайып олур сербестлигининъ.
_Мавка_
_(куле)_
Насыл ола да сербестлик гъайып олсун?
Бойле олса рузгяр биле джоюлып кетер!
_Къонджалаз бир шейлер айтмакъ истей, лякин шу арада элинде къавалы Лукаш пейда ола.
Къонджалазнен Мавка гизленелер._
_Лукаш акъкъайын шырасыны ичмек ичюн пычагьынен акъкъайын терегининъ къабугъыны тиле.
Мавка атылып чыкъа ве онынъ къолуна япыша._
_Мавка_
Токъта!
Вазгеч!
Кесме!
Ольдюрме!
_Лукаш_
Санъа не олды, акъыз?
Айдутыммы мен?
Мен тек, акъкъайыннынъ шырасыны ичмек истейим.
_Мавка_
Тильме!
Бу шыра дегиль, бу — акъкъайын къаныдыр, Ичме, ичме, къардашымнынъ, ичме къаныны!
_Лукаш_
Акъкъайынгъа къардашым, деп айтасынъмы?
Я, сен озюнъ КИМ?
_Мавка_
Мен Мавка — орман периси.
_Лукаш_
_(онъа деерлик тааджюп иле дегиль де, аксине дикъкъатнен бакъа)_
А-а, мына кимсинъ!
Чокъ керелер къартлардан мавкаларнынъ акъкъында эшиттим, лякин омрюмде корьмеген эдим.
_Мавка_
Корьмек истегендинъми?
_Лукаш_
Нечюн?
Эбет...
Лякин сен бир адий къыз кибисинъ...
ёкъ, ёкъ, даа догърусы сен бир ханым кибисинъ, эллеринъ де бем-беяз, эндамынъ да инджечик, не ичюндир бизлердайын кийинмегенсинъ.
Я, не ичюн айт манъа, козьлеринъ ешиль дегиль?
_(Дикъкъатнен бакъа)._
Екъ, ёкъ, шимди ешиль...
Лякин демин...
мас-мавы...
мавы кокдай мавы эди...
О!
Энди кульренк олдылар, анавы булут киби...
ёкъ, ёкъ, гъальба, къаралар, бельки къонъур...
Не аджайип муджизе!
_Мавка_
_(кулюмсиреп)_
Сен мени бегенесинъми?
_Лукаш_
_(утансырап)_
Ким бильсин оны?..
_Мавка_
_(куле)_
Я ким буны биле?
_Лукаш_
_(утангъаныкдан та къызара)._
Анджакъ да шей сорайсынъ!..
_Мавка_
_(тааджюплене)_
Нечюн бойле шейни сормакъ мумкюн олмасын?
А-ана, бакъ, коресинъми, анда гульхатемчиклер:
«Гузельмизми?» — деп сорайлар акъкъайындан.
Пытакъларын уджларыны саллай тишпытакъ:
«Сизлер алем гузелисиз» — деп оларгъа тишпытакъ.
_Лукаш_
Мен бильмездим олар бойле лаф эткенини.
Мен беллердим тереклер сагъыр эм де тильсизлер.
_Мавка_
Тильсиз ич бир шей ёкътыр бизим орманда.
_Лукаш_
Сен, не, шай да шу орманда яшайсынъмы?
_Мавка_
Омюримде ич бир вакъыт ондан чыкъмадым.
_Лукаш_
Я сен чокътан яшайсынъмы ярыкъ дюньяда?
_Мавка_
Керчек, ич бир вакъыт тюшюнмедим бу акъта.
_(Тюшюнджеге дала)_
Мен беллесем, мен эбедий яшайым...
_Лукаш_
Эм эр дайм шимдикидай гузель эдинъми?
_Мавка_
Ким бильсин, бельки шай эдим...
_Лукаш_
Къайсы къавымдансынъ сен?
Бельки сенде ёкътырдыр къавм-у къабиле?
_Мавка_
Бар.
Къонджалаз бар, мен онъа «деде» дейим, о да манъа «балам», я да «къызым», дей.
_Лукаш_
Кимдир, о — деденъ, я да бабанъмы?
_Мавка_
Мен бильмейим.
Эписи бир дегильми?
_Лукаш_
_(куле)_
Анджакъ да сиз, мында мынав орманда худжурсынъыз!
Я, ким мында сенинъ ананъ, я да бабанъ, ве оларнынъ ады не?
_Мавка_
Кимерде мен анавы, къартайгъан, яры къуру оксюзталны анайым, деп беллейим.
Сувукъ къышта о мени аязлардан къоруды, Къувушында ятагъыма шавшагъынен йымшакъ тёшек тёшеди.
_Лукаш_
Анда да къышладынъмы?
Я, анда сен къыш бою нелер ишлединъ?
_Мавка_
Ич бир шей.
Юкъладым.
Я, къышта ким чалыша?
Орман юкълай, къамышлар эм де голь юкълай.
Оксюзтал да: «Юкъла, юкъла...» деп йырлай эди ве, юкъумда корьдим тек бем-беяз тюшлер: къыйметбаа ташлар парыл-парыл парылдай, бинъ-бир тюрлю от-чечеклер тёшелелер, йылтырайлар йылым-йылым...
назик, сакин буллюр киби беяз танълар коктен энелер чадырлардай къурулалар.
Дерсинъ этрафта нурлар инджи бонджакълар иле ойнайлар...
Юкълар эдим.
Сербест, бол-сал нефес алырдым.
Меним беяз тюшлеримде гульгулли ойлар енгиль-енгиль торларыны токъур эдилер, яздакине бенъземеген алтын тюс, мавы ренкли сакин, ульвий хаяллар токъулыр эди...
_Лукаш_
_(динъленип къала)._
Не де гузель сёйленесинъ...
_Мавка_
Бегендинъми?
Лукаш башыны саллай.
Лякин сенинъ къавалынънынъ тили пек дюльбер,
Чалса манъа, мен азачыкъ салланайым.
_Мавка акъкъайыннынъ узун пытакъларыны бири-бирине багълай.
Ясагъан озьгюн салынджагъында яваш-яваш, бешикте отургьан киби, саллана.
Лукаш эменге таянып, Мавкадан козьлерини узьмейип веснянкаларны чала.
Мавка нагьмелерни динълеркен, яваштан йырлап башлай._
_Мавка_
Не де татлы чала, дерин, деринден ала, акъ кокюслер тартыла, та юрегинъ чапалана.
_Веснянкагъа кукуккъуш, сонъра бульбуль сеслене, кийик гульхатемлер ачылалар, калинанынъ чечеклери агъаралар, кийик мушмула утансырап гульгюллюлене, атта къара, япракъсыз когем биле назик чечеклерини косьтере._
_Мавка шашып къала, яваштан саллана, козьлеринде исе насылдыр бир эфкяр бар, та козьлери яшлана; Лукаш буны абайлагъанынен, чалмакъны токътата._
_Лукаш_
Агълайсынъмы шу, ёсма?
_Мавка_
Мен агълайыммы, ёкъса?
_(Эллеринен козьлерини сийпай)_
Бакъса, керчек...
Ёкъ, шу?
Бу — акъшам чыкъы.
Кунеш бата...
Коресинъми, голь устюне туман перде киби чекиле...
_Лукаш_
Ёкъ, даа эрте
_Мавка_
Истемейсинъми куннинъ сен тез биткенини?
Лукаш истемейим деген киби башыны саллай.
_Мавка_
Не ичюн?
_Лукаш_
Эмджем мени койге чагъырыр.
_Мавка_
Меним иле къалмагъа истейсинъми?
Лукаш эбет деген манада башыны саллай.
Коресинъми, Сен де шу тишпытакъдай лаф этесинъ.
_Лукаш_
_(кулюмсиреп)_
Бу ернинъ тилинде лаф этмеге огренмели, чюнки мында яз айларын кечиреджегим.
_Мавка_
_(къуванып)_
Керчектенми?
_Лукаш_
Ярын мында эв къурмагъа башлайджакъмыз.
_Мавка_
Буюк эв къураджакъсынъызмы?
_Лукаш_
Ёкъ, бельки кичик, бельки де балабан эв къурармыз.
_Мавка_
Сиз къушларгъа ошайсынъыз: сес-шамата къопарасыз, эвлер къурасыз, сонъра исе ташлап кетесиз.
_Лукаш_
Ёкъ, биз къургъан эвлер асырларджа тура.
_Мавка_
Асырларджа?
Я, озюнъ айттынъ да яз айларын бу ерлерде кечиреджекмиз, деп.
_Лукаш_
_(къолайсызланып)_
Мен бильмейим...
Лев эмджемлер шай дедилер, мында манъа эв ве топракъ береджеклер.
кузьде нее эвлендирмек ниетинделер.
_Мавка_
_(теляшланып)_
Кимге?
_Лукаш_
Мен бильмейим.
Эмджем даа айтмады, бельки, даа ляйыкъ бир къыз буламагъандыр.
_Мавка_
Десене сен озюнъе тапалмайсынъ ляйыгъынъны?
_Лукаш_
_(онъа тикилип бакъа)._
Бельки мен тапар эдим, лякин...
_Мавка_
Не?
_Лукаш_
Ёкъ, бир шей...
_(Къавалыны альт аджыныкълы бир ава чалып башлай.
Сонъра чалгъысыны токътата, эллерини ашагъы эндире ве тюшюнджеге дала)._
_Мавка_
_(бираз сускъан сонъ)_
Адамлар чифт олып чокъ яшайлармы?
_Лукаш_
Эвленген сонъ бир омюр!
_Мавка_
Анавы къумрулардай...
Кеченлерде оларны сейир эткен эдим.
олар назик, пек назик севишмекте эдилер...
лякин мен шу акъкъайындан башкъа назик шей ич корьмедим, ич бильмедим, шунынъ ичюн мен акъкъайынгъа къардашчыгъым, дейим эр дайм, лякин онынъ эфкярынынъ уджу-пайы ёкъ, акъ кесильген, махзюн, эм де яныкъ, хузюнли, онъа бакъар экеним мен, сыкъ-сыкъ агълайым.
Лякин къызылагъачны ич де севмейим, о пек серт.
Узакъагъач мени къоркъуза; онынъ озю де къоркъа — дайм къалтырай.
Эменлер пек мутебер.
Кийик гульхатем даваджы; когем, кийик мушмулла тыпкъы олар киби.
Акъчаагъач тышпытакъ, явор исе — пек киббар.
Калиналар исе кенди гузеллигине севда олып, дар-дюньядан ишлери де ёкъ.
Кечкен сене мен де шойле эдим, гъалиба, лякин шимди бильмейим мен нечюн узюлем...
Бильсем яхшы олур эди, лякин орманда мен янъгъызым...
_(Эфкярлы-эфкярлы тюшюнджеге дала)._
_Лукаш_
Я, сенинъ оксюзталынъ?
Даа демин оны анам, деп озюнъ айттынъ.
_Мавка_
Оксюзталмы?..
Эбет...
Онда къышламакъ гузель, язда исе...
Коресинъми, о, насыл къуру, эп гъычырдай, акъылына къышны кетире...
Ёкъ, мен янгъызым, япа-янгъызым...
_Лукаш_
Орман деген орманда теректен гъайры чешит тюрлю эджизлер-меджизлер де чокъ.
_(Азачыкъ кинаенен)._
Айды, айды, чокъ чекишме, бизлер чокъ шей эшиттик сизинъ шакъа-къораталар ве оюнлар акъкъында!
_Мавка_
Булар эпси анавы апансыздан эскен ель, — учып келе, айландыра, девире ве ташлап кете.
Бизде эр шей бакъий, сиздекидай дегильдир.
_Лукаш_
_(бираз якъынлаша)._
Я, сен истер эдинъми?..
Бирден Лев акъайнынъ сеси эшитиле.
_Сес_
Эй, Лукаш, эй!
Э-хе-хей!
Къайдасынъ сен?
_Лукаш_
_(сеслене)_
Шимди барам!
_Сес_
Тездже кельсе!
_Лукаш_
Анджакъ да бир сабырсыз!
_(Сеслене)._
Келем шу, келем!
_(Кетеджек ола)._
_Мавка_
Къайтып келеджексинъми?
_Лукаш_
Бильмейим.
_(Ялыда оськен чалылар тарафкъа кете)._
Ормандан Перелесник чапып чыкъа.
Перелесник — дюльбер йигит; устюнде къырмызы урбалары, къызылтым гурь сачлары ельде далгъаналар; къашлары къара, козьлеринде къыгъылчымлар парылдайлар.
О, Мавканы къучакъламакъ истей.
Мавка озюни четке ала.
_Мавка_
Тийме манъа?
_Перелесник_
Я, не ичюн?
_Мавка_
Тарла, къырлар ешермеген экенми, бар да, бакъып кель!
_Перелесник_
Меним немге кереги бар шу ешилликнинъ?
_Мавка_
Я, анда сени беклей яренъ — гузель Тарла Периси Эдье этмек ичюн санъа шимдиден ачыкъ-ешиль чембер орип башлады.
_Перелесник_
Мен унуттым оны чокътан.
_Мавка_
Мени унут.
_Перелесник_
Айды, кульме!
Кель, яхшысы, учайыкъ!
Сени ешиль дагъгъа алып кетейим, — арз эттигинъ арчаларны косьтерейим.
_Мавка_
Энди истемейим.
_Перелесник_
Я-а?
Айтса, нечюн?
_Мавка_
Истегим сёнди, кетти.
_Перелесник_
Бакъсанъ онъа!
Не олды да, истемейсинъ?
_Мавка_
Истегим ёкъ.
_Перелесник_
_(мавканынъ этрафында ийлекярлыкънен долана)_
Кель, дагъларгьа учайыкъ!
Анда меним аптелерим, анда дагъ перилери, сербест Литавицялар.
от устюнде оюн тёшеп ойнар олар, дерсинъ олар яшынлар!
Дёгметамыр арасындан санъа чечек тапармыз, алтын нурлы йылдызларны санъа коктен алармыз.
Яз кельгенде дагъларнынъ къары иле акълармыз, чадырынъны сылармыз.
Санъа алып бермек ичюн орман, дагълар таджыны, эндирирмиз тахтындан Чариче Адждераны.
мудафаагъа къоярмыз юдже дагъ, къая, ташны!
Кель, меним ол, севгилим!
Акъшам-саба, эр дайм Кетиририм антерлер, Зенгин, дюльбер кийимлер Ве орерим чемберлер, Экевлешип ойнармыз,
Къанатланыр, учармыз, кунешнинъ бол нурындан асыл олгъан дюрдане, алтынларны багърында гизлеген денъизлерге.
Сонъра бизлер бакъармыз танънынъ пенджересине, йылдызчыкълар багъышлар бизге кумюш йипини, экевлешип токъурмыз нурдай йымшакъ кольгени.
Сонъра атар беяз танъ, акъчиль булутлар сакин гольден салкъын сув ичкен къойлар сюрюси киби тизильширлер уфукънынъ къалем къашы астына.
биз экимиз исе, ярем, ятармыз гуль япрагъына...
_Мавка_
_(даяналмайып)_
Етер!
_Перелесник_
Сен не ичюн сёзюмни больдинъ бойле сертленип!
_(Серт ве бираз кинаенен)_
Екъсам, сен унуттынъмы кечкен йылнынъ языны?
_Мавка_
_(лякъайдлыкънен)_
Ах, кечен йылнынъ язы чокътан кечип кетти!
О вакъыт йырлагъанлар къышта юкълап къалдылар.
Хатырлап да оламайым!.
_Перелесник_
_(яваьичыкътан хатырлатып)_
Я, анавы эменликте?..
_Мавка_
Къайда?
Анда емиш, мантар арай эдим...
_Перелесник_
Меним анда къалдыргъан излеримни корьмединъми?
_Мавка_
Эменликте шербетотнынъ зилифлерин джыяр эдим.
_Перелесник_
Манъа йымшакъ бир тёшек тёшемек истединъми?
_Мавка_
Ёкъ, мына шу сим-сия сачларымны орьмек истедим.
Перелесник Бельким, гузель севдиджигим корер, деп тюшюндинъми?
_Мавка_
Ёкъ, мени щу акъкъайын назлы-назлы тепрендирди.
_Перелесник_
Токъта, токъта...
десене...
сен кимнидир севе эдинъ?
_Мавка_
Ха-ха-ха!
Бильмейим!
Эменликтен сор да бакъ.
Мен барайым, чечеклернен орейим сачларымны.
_(Орман ветке ёл ала)._
_Перелесник_
Вай, мукъайт ол!
Сувукъ чыкълар ювмасынлар оларны!
_Мавка_
Серии ельчиклер эсер, кунеш нурларын сепер, сувукъ чыкъ къурур кетер!
_(Ормангъа кирип кете)._
_Перелесник_
Токъта, бираз токътаса!
Сенсиз олем, бир бакъса!
Къайдасынъ сен?
Къайдасынъ?
Къайда?
Ормангъа чапып кете.
_Бир ань тереклер арасында онынъ къырмызы либасы ялкъ этип, корюне, онынъ: «Къайдасынъ?
Къайда?» деген сёзлери акс сада киби янъгъырайлар._
_Батаяткъан кунешнинъ ал нурлары ормангъа синъип кете.
Акъ туман гольни орьте.
Аланлыкъта Лев акъай ве Лукаш пейда олалар._
_Лев_
_(серт-серт сомурдана)_
Ах, лянетий Сув Атасы!
Къуруп къалгъайды!
Балыкъ авлап, кечеджекте къаршы ялыгъа гольнинъ тамам ортасында къайычыгъыма ойле де бир япышты ки, пезевенк ана-мына дегендже сувгъа богъаджакъ!
Мен де ахмакъ дегилим, я!
Аман къап-къачлап сакъалыны элиме аркъандай сардым, белимдеки пичагъымнен, валлайы, кесер эдим!
Лякин бармы-ёкъмы, шу, лянетий туман санъа!
Сув Атасы — шапыр-шупур! — девирди къайыгъымны!
Сагъ-селямет, зар-зорнен саильге ялдап чыкътым...
балыкъларны къачырдым...
Ах, сени, гебергейдинъ!
_(Лукашкъа бакъып)._
Бунынъ озю етмей тургъан маальде
Къайда эдинъ, къычырсам, чагъырсам да, ёкътырсынъ! — истесенъ сен патлап оль!
Къайдаларда юресинъ?
_Лукаш_
Айттым да, мында эдим, къавал ясайым.
_Лев_
Эй, джиен, не, бунджа вакъыт джойып къавал ясайсынъ!
_Лукаш_
_(къо лайсыз ланып)_
Я, мен, эмдже...
_Лев_
_(кулюмсирей ве бираз йымьиай)_
Эй, ялан айтмагьа огренме, сен даа яшсынъ!
Будыр тильнинъ зарары!
Энъ яхшысы, ормандан чалы-чырпы бар, кетир, бир атеш якъ, барем, тездже къурурым, бойле сылакъ-мылакъ насыл кетеджегим эвиме?
Эвге барып еткендже даа анавы уджюм этер, айткъан ерден иракъ олсун — кюф-сюф! — сонъра ичинъ-багърынъны алт-усть этмеге башлар.
_Лукаш ормангъа кирип кете; къыраяткъан къуру пытакъларнынъ шытырдысы эшитиле._
_Лев акъай_
_(эмен астына чекиле, эменнинъ къаба тамыры устюне отура.
Чакъмакъташыны чыкъыра.
Люлесини тутаихтыраджакъ ола)._
Эбет!
Шимди санъа янар!
Бу да сылакъ...
бунысы да къуру дегиль...
Сенде ёкътырмы?
А, сени верем алсын!...
Кийик мантар ёкъмы эменде?
_(Эменинъ негизини эллей, къуруп къалгъан кийик мантар къыдыра)._
_Гольден туманлар ичинден бем-беяз къадын колеткеси чыкъып келе, о, инсан къыяфетинден зияде енгиль тутюн ёлагъына бенъзей.
Огге догъру узаткъан узун, беяз эллерининъ узун ве индже пармакъларыны ойнатаракъ, Лев акъайгъа якъынлаша._
_Лев_
_(къоркъуп сескене)._
Бу да насыл аджине?
А-аа!
Таныдым!
Яхшы да, корьгеним оны!..
_(Озюне кельген сонъ, торбасындан насылдыр бир отларнынъ тамыр парчаларыны ве отларны чыкъарып, имаеге кечер киби, онъа тараф узата.
Аджине бираз кери чекиле.
Лев къоркъулыкъ сёзлерини тез-тез айтып башлай)._
Ай, къыз сени, къыз сени,
Пропасниця — безгек сытма!
Деф ол мындан, деф ол, кенди батагъынъа, инсан заты юрьмеген, тавукълар сув ичмеген, сесим барып етмеген еринъе, мекянынъа.
Мында юрьмек санъа ясакъ, акъ тенинъни козьге чарпмакъ, суеклерни чекиштирмек, къара къанны сувдай ичмек, эм де джангъа къаст эйлемек Санъа ясакъ!
Мына ювшан — деф ол, аджине, шу ань.
_Аджине арт-артына чекиле, голь янына келе ве тумангьа синъип кете._
_Бир къучакъ къуру пытакъларнен Лукаш келе, оларны эмджесининъ алдына ташлай, къойнундан чакъмагьыны ве къуру мантар парчаларыны чыкъара, атешни туташтыра._
Лукаш Мына, эмдже, къызынынъыз.
_Лев_
Сагъ ол.
Къарт эмдженънинъ гонъюлини тапасынъ.
_(Атешнен люлесини туташтыра)._
Энди бу башкъа даа-аа!
_(Торбасыны башы астына къоюп, атеш башында от устюне узана, люле сини тарта; атеш онынъ козьлерини къамаштыра)._
_Лукаш_
Айтсанъыз, я, эмдже, насыл масал ойлап таптынъыз?
_Лев_
Яхшы!
къандырдынъ!..
насылыны эшитмеге истейсинъ?
Муджизелер япкъан Ох, я Трёмсина акъкъындамы?
_Лукаш_
Бойлелерин эшиттим!
Кимсе эшитмегенлерин сиз билесиз, айтсанъыз.
_Лев_
_(бираз тюшюнген сонъ)._
Айса, динъле,
Чариче-Далгъа акъкъында бир масал айтайым.
_(Сакин, тюзгюн, ренкли бир сеснен озь икяесини башлай)._
Олса эди бизде сыджакъ эв, Мерхаметли адамлар, Айтсаларды танъ аткъандже Риваетлер, масалларны Гурь орманлар артында, денъизлер аркъасында, дагъларнынъ ирагъында муджизели ульке бар, анда Урай укюмдар О улькеде кунеш батмай, кокте сёнмей Ай.
йылдызчыкълар тарлаларда хоран тепип ойнайлар.
Энъ дюльбер бир йылдызнынъ Беяз Палянин деген Огълу тапылгъан.
Онынъ Бети бем-беяз экен, озю де гузель экен.
ельде ельпирей экен сом сачлары.
Парылдай кумюш окъу къоллунда...
_Лукаш_
Сиз Чариче акъкъында айтаджакътынъыз!
_Лев_
Ашыкъмаса!
Иште, Беяз Палянин кемалына еткен сонъ озь башына тюшюне, тюшюне ве ташына.
фикирлери тиреле келеджек яшайышына.
Шунда дей о, Иылдызгъа: «Мен эр кестен гузелим, лякин такъдирим иле даа ич расткельмедим.
Меслеат бер, Анайым, нерде къошакъ арайым; боярлар арасында, рыцарьлар арасында, я да князьлар арасында, я аввам халкъ арасында Арайыммы?
Ляйыгъым олсун чаричедаиын...»
_(Юкъусырамагъа баиїлай)._
Мавы денъизге тараф ёл алды о, яваштан саильге боюнджакълар такъты инджи ташлардан.
_Лукаш_
Гъальба, эмдже, бир шейни айтмай кечтинъиз.
_Лев_
Не?
Не?..
Айды, шуны, отур, манъа кедер этме!
...Иште, анда денъизде котериле бир далгъа, шу далгъа багъырындан бирден учып чыкъалар Нар киби къызыл, арабагъа екильген къырмызы атлар...
Арабада исе...
_(Юкъу баса ве суса)._
_Лукаш_
Я ким бар эди арабада?
Чаричеми?
_Лев_
_(юкъу арасындан)_
А?..
Къайда?..
Насыл Чариче?
_Лукаш_
Энди, юкълай башладынъыз!
_Бир къач вакъыт атешке бакъып отура, сонъра еринден тура, атеш янып тургъан ерден бираз авлакъкъа чекиле, яваштан къавал чаларакъ аланлыкъта кезине Орман къаранлыкълашып башлай.
Къаранлыкъ о къадарлыкъ дымма сагъыр дегиль, тамам янъы ай догьаджакътаки киби.
Атеш этрафында алев ялынлары ве олардан тюшкен кольгелер дерсинъ оюн тёшейлер; атеш янгьан ерге якъынджа оськен чечеклер атеш ярыгъы тюшкенде бутюн ренклери иле парылдайлар, ярыкъ чекильгенинен къаранлыкъкъа комюлип кетелер.
Орман четинде оськен къоджаман узакъагъачлар ве акъкъайынлар сырлы-сырлы агъаралар.
Баарь ели сабырсызлыкънен эсе, орман этегинде чапкъалай, агълап тургъан акъкъайыннынъ пытакъларыны сийпалай.
Голь устюндеки туман беяз далгъалардай къыврылып, къаранлыкъ орман бетке йылыша.
Къаранлыкъ ичине гизленген къамышлар фысылдашалар.
Орман ичинден Мавка чапып чыкъа, биревден къачкъан киби, тез-тез чапа, сачлары чыбалыкъ, устюндеки урбасы ипрангъан.
Аланлыкъта бираз токътала, этрафына бакъына, къолларыны юреги устюне къоя, сонъра акъкъайынгьа якъынлаша ве бир даа токътала._
_Мавка_
Сагъ ол, симамны орьткен Меним гузель, геджечигим!
Акъкъайынгьа алып кельген ёллар, сизден хошым мен!
Сакъла мени, сакъла, аптечигим!
_(Акъкъайынны къучакълай ве онынъ артына гизлене)._
_Лукаш_
_(акъкъайынгьа якъынлаша ве яваштан)._
Сенсинъми, Мавка?
_Мавка_
_(фысылдап)._
Меним.
_Лукаш_
Сен не, чаптынъмы?
_Мавка_
Сансар киби.
_Лукаш_
Къачтынъмы, ёкъса?
_Мавка_
Къачтым.
_Лукаш_
Кимден?
_Мавка_
Атеш киби биринден.
_Лукаш_
Я, къайда о?
_Мавка_
Тссс!..
Бир даа учып келе билир.
Араларында сукюнет асыл ола.
_Лукаш_
Бакъса, насыл къалтырайсынъ!
_Акъкъайын биле инълей, япракълары шувулдай._
_Мавка_
_(акъкъайындан чекиле)_
Вай, мен ярамайым!
Таянмагъа къоркъам, лякин таянмасам, йыкъылырым.
_Лукаш_
Таян манъа,
Мен къуветлим — тутарым ве сени къорчаларым
_Мавка онъа таяна.
Олар экевлешип, бири-бирине таянып туралар.
Ай ярыгъы орман узьре кезе, аланлыкъкъа джайыла ве акъкъайын астында гизлене.
Орманда бульбуллер йырлап башлайлар ве баарь геджеси къушларнен берабер чокъсесли йырыны башлай.
Туманлар ичинден Сув Периси чыкъып келе ве явашчыкътан Лукаш ве Мавкагъа бакъа.
Лукаш Мавканы къучакълап, эп онъа эгиле ве бирден оны опе._
_Мавка_
_(бахт дуйгъусы толу бир сеснен къычырып йибире)_
Ах!..
Юрегиме йылдыз къонды!
_Сув Периси_
Ха-ха-ха!
_(Шакъылдап курлерек, озюни гольге ата)._
_Лукаш_
_(урькерек)_
Бу недир я?
_Мавка_
Къоркъма, бу Сув Периси.
Бизлер достмыз.
О, бизге ич токъунмаз.
Озь кейфиндже яшай, о, эришмеге пек севе...
лякин манъа эпси бир, эпси бир бу дюньяда!
_Лукаш_
Мендеми?
_Мавка_
Ёкъ,
Мен ичюн сен энъ гузель, сырлы дюньясынъ, бойле дюнья бар дие тюшюнмеген экеним биз къавушкъан сонъ дюнья, чечек киби, бакъ, ачты.
_Лукаш_
Къавуштыкъмы, ёкъса, биз?
_Мавка_
Эштмейсинъми, бульбуллер той йырыны йырлайлар?
_Лукаш_
Эшитем...
Эр дайм олгъаны киби олар шимди чивильдешмей.
Олар — йырлайлар:
«Опь!», «Опь!» «Опь!» дие тюркю айталар.
_(Девамлы, назик опюшнен Мавканынъ леблеринден опе)._
Ольдюририм опе-опе мен сени!
_Бирден кучьлю ель котериле, аланлыкъта насылдыр бир беяз ренк къарборандай айлана._
_Мавка_
Ёкъ, мен ольмеге бильмейим...
лякин оле бильсейдим...
_Лукаш_
Сен не дейсинъ?
Истемейим мен!
Не ичюн мен бойле дедим?!
_Мавка_
Ёкъ, ёкъ!
бу не гузель — учкъан йылдыз киби ольмек яхшы...
_Лукаш_
Етер!
_(Незакетли бир сес иле)._
Бойле шей истемейим.
Айтма, айтма!
Бир шей айтма!..
Ёкъ, ёкъ!
Лаф эт!
Муджизели сесинъ бар.
Байылам оны динълеп...
Не ичюн сен сусасынъ?
Ачувландынъмы, ёкъса?
_Мавка_
Мен сени динълейим...
сенинъ севгинъни...
_(Къолларынен онынъ башыны къапкъачлай, ай ярыгъына къаршы тута ве насылдыр бир ихтирас иле козьлерининъ ичине бакъа._
_Лукаш_
Не ичюн шай япасынъ?
Та, къоркътым,
Козьлеринънен къальбиме назар ташлайсынъ...
Бунъа даяналмайым!
Айт бир шейлер, тут соргъугъа, шакъа эт, истесенъ куль, севем, де...
_Мавка_
Сенинъ сесинъ чокъракъ киби тер-темиз, Козьлеринъсе айдын дегиллер.
_Лукаш_
Бельки ай шавлелери Яхшы айдынлатмайдыр...
_Мавка_
Бельки...
_(Башыны онынъ коксюне къоя ве къагпып къала)._
_Лукаш_
Ерулдынъмы?
_Мавка_
Тссс..
Барсын, юрек сёйлесин..
Лякин юрек баарь геджеси киби айдын-айдын сёйлеялмай.
_Лукаш_
Онъа не динъленесинъ?
Керек дегиль!
_Мавка_
Керек дегиль дейсинъми?
Барсын, джаным, шай олсун!
Керек дегиль, севгилим!
Бир даа мен шай япмам, Меним бахтым, гузелим, олсун шай, мен динъленмем!
Мен севгимни наз иле пиязлайджам!
Пиязларгъа алыштынъмы, гузелим?
Омюримде кимсени мен севмедим, асылында бильмей эдим севгининъ Бу къадар да татлы бир шей олгъаныны.
Мавка оны ихтираснен пиязлай.
Лукаш байылгъанындан, та къычырып йибере.
Мавка!
джанымны сувурып аладжанъ да!
_Мавка_
Сувураджам, аладжам!
Сенинъ йырдай къальбинъни алырым мен озюме, юрегинъни бийлерим татлы сёзлерим иле...
Балдай шырын леблеринъни опеджем, олар, барем, янсынсар, барем, бир аллансынлар кийк гулькатемлернинъ чечеклеридай!
кокдай мавы козьлеринъни тылсымлайджам, барсын, олар ойнасынлар, барсын, парылдасынлар, эльмаз ташлары киби, атеш сачсынлар.
_(Барден эллерини чарпа)._
Не иле мен озюмни санъа бегендиртейим!
Аля даа гульчемберим ёкътыр башымда!..
_Лукаш_
Зарары ёкъ!
Чемберсиз де гузельсинъ.
_Мавка_
Ёкъ, сенинъ ичюн мен орман чаричесидай чечеклерге бурюнмеге истейим!
_(Аланлыкънынъ къарьиы тарафына чапа, гольден узакълаша, чечек ачкъан чалылар янына бара)._
_Лукаш_
Токъта, токъта!
Чечеклерге озюм сени бурерим!
_(Онъа тараф адымлай)._
_Мавка_
_(утансырап)_
Дюльбер дегиль геджелери чечеклер...
ренклери энди сёнюк...
_Лукаш_
Мында отлар ичинде бардыр фенербоджеклери, мен оларны джыйып, сенинъ сачларынъа орейим.
сачларынъ парыл-парыл янгъан чемберге дёнер.
_(Бир къач дане фенербоджегини онынъ сачлары устюне къоя)._
Кель, бакъайым...
Вай, не гузель, дюльберсинъ.
_(Бахт дуйгъусындан озюни тутып оламай, Мавканы къучакълай)._
Мен оларны джыйып, сени къыраличедай безетеджем, ильванларгъа сени комеджем!
_(Отлар арасында фенербоджеклерини къыдыра)._
_Мавка_
Мен исе калинадан бир пытачыкъ къопарайым,
О, эписи бир юкъламай, бульбуль оны уянта.
_(Калинанынъ беяз чечегини къопарып ала ве устюне такъа)._
_Сув Периси_
_(кене туманлар ичинден чыкъа.
Къамышларгъа бакъып фысылдай)_
Потерчата-балачыкълар,
Якъынъ, якъынъ чырачыкълар!
_Къамышлар арасында эки дане сейяр атешчик пейда ола.
Бнраздан сонъ Потерчаталар чыкъып келелер, эллериндеки чыракълар де гурь яна, де сёнеджек олалар.
Сув Периси оларны ишмарнен янына чагъыра ве къаранлыкъта чегерлер арасында Лукашнынъ агъарып тургъан къияфетини косьтерип фысылдай._
Анавыны коресизми, шашмалагъан кимсени, о, сизлерни ташлагъан, ананъызны дертке салгъан бабанъыздай бир кимседир.
О — яшамамалы!
_Биринджи Потерча_
Сувгьа чёктюр!
_Сув Периси_
Япалмайым.
Къонджалаз ясакъ этти.
_Экинджи Потерча_
Биз де япып оламамыз, биз кичикмиз.
_Сув Периси_
Сиз кичиксиз, енгильчиксиз, ярыкътыр чырагъынъыз, келинчикдай ювашсынъыз.
чегерликте Къонджалаз сизлерни ич де дуймаз.
корьсе эгер чыракъ сёнер, сонъ иш битер.
Чыракъларны ялт-ялт якъып, кетинъ чапып оба-тёпе арасында Ода кетер артынъыздан,
Джетинъ оны батакъкъа, анда тюшер тузакъкъа, — ач батакъ ютар оны...
мен япарым къалгъаныны!
Айды!
Чабик-чабик барынъ!
_Потерчаталар_
_(бири-бирине якъынлашып)_
Сен анда кет, мен мында Булушырмыз сув къашында!
_Сув Периси_
_(къувана)_
Разы олдылар.
_(Батакълыкъкъа чапып келе, авучларына сув алып омузлары устюне сепе.
Чегерлер арасындан яш шейтанчыкъ Куць чапып чыкъа)._
Куця-Куця, эллеримни опьсе!
_(Незакетли бир арекет иле элини узата, Куць онынъ элини опе)._
_Куць_
Хайыр ола, ханымчыгъым!
_Сув Периси_
Мен санъа гузель емек азырлайджам, элинъден къачырма тек.
_(Узакъта тургъан Лукашны косьтерип)._
Коресинъми?
Алыштынъмы, бойле емекке?
_Куць_
_(элини сильтей)_
Олмагъандже батакъта — къуру турар агъыз да.
_Сув Периси_
Йигит сенинъ оладжакъ!
къартананъ да, ананъ да къуванырлар юректен!
_Куць чегерлик артында козьден гъайып ола, Сув Периси чыракъларыны якъып анда-мында чапкъалашкъан Потерчаталарны козете._
_Лукаш_
_(фенербоджеклерини къыдыркен, ялт-ялт этип янгъан чырачыкълар козьлерине илишелер)_
Не де: гузель боджечиклер!
Бакъса, насыл учалар!
Мен бойле сойларыны ич де корьмеген эдим!
Озьлери де насыл буюк!
Мен оларны тутаджам!
_(Де бирининъ, де дигерининъ артындан чапа, олар исе дуйдурмадан, оны эп батакълыкъ бетке джетелер)._
_Мавка_
Тутма!
Севгилим, тутма, булар Потерчаталар!
Олар сени майып, гъайып этерлер!
Лукаш эшитмей, эп оларнынъ пешинден чапа, ве Мавкадан баягъы узакълаша.
_Лукаш_
_(бирден къычырмагъа баиїлай)_
Ярдым этинъ!
Олем!
Батакъкъа баттым!
Вай, тарта!
Тарта!
_Мавка онынъ къычыргъаныны эшите, анда чапып бара, лякин-Лукашкъа узанып етип оламай, чюнки Лукаш саильден баягъы узакъта эди.
Мавка белиндеки къушагъыны чезе, бир уджуны Лукашкъа ата._
_Мавка_
Тут!
Къушакънынъ уджу Лукашкъа етмей.
_Лукаш_
Вай, етмей!
Энди алым не оладжакъ?
_Мавка_
_(батакъ узерине эгилип оськен оксюзталгъа мураджаат эте)._
Къуртарсана, талчыгъым, анам-оксюзталчыгъым!
_(Сансар киби тез-тез оксюзталнынъ устюне чыкъа, далынынъ энъ уджуна тырмашып бара, кене къушагъынынъ бир уджуны Лукашкъа ата.
Бу кереси Лукаш къушакънынъ уджуны тутып етиштире.
Мавка оны озюне тараф тартмагъа башлай, сонъра онъа элини узатып, Лукашкъа оксюзталнынъ устюне чыкъмагъа ярдым эте)._
_Сув Периси къамышлар арасында ынъранып, кокюс тарта ве туман ичине синъип кете._
_Потерчаталар да козьден гъайып олалар._
_Лев акъай_
_(бу шаматалардан уяна)_
А-а?..
Бу недир я?
Кене бир аджинеми?
Кюф-сюф!
Джоюл!
_(Этрафына бакъына)._
Къайдасынъ сен эй, Лукаш?
_Лукаш_
_(тал устюнден сеслене)_
Мен мындам, эмдже!
_Лев_
_(Келип оксюзталнынъ даллары арасына бакъа)_
Я, анда сен нишлейсинъ?
Талгъа чыкъкъан, озю де бир ёсманен!
Лукаш оксюзталдан тюше, Мавка тал устюнде къала.
_Лукаш_
Вай, эмдже!
Мен аз къалдым батакълыкъкъа батмагъа, козьге барып баскъаным, лякин мени
_(Мавканы косьтерип)_
Анавы къыз къуртарды.
_Лев_
Я, сен, не Бу ерлерде аджинедай юресинъ?
Озю де геджелери!
_Лукаш_
Фенербоджеклерини тута эдим...
_(Токътала)._
_Лев_
_(Мавканынъ устюндеки фенербоджеклерни абайлай)_
А-а!
Шай деп айтса!
Мен билердим!
Озюм де энди корем ишнинъ аслыны.
_Мавка_
Эмджечигим мен, онынъ джанын къуртардым.
_Лев_
Бакъсанъ онъа — «эмдже эмиш!» Заваллычыкъ!
Я ким онъа, тузакъкъа барып тюш деди?
_(Юзьлеген киби башыны саллай)_
Эй, сени орман къавми!
Акъикъат сизде бойле!
Токъта, тюшсин Къонджалаз меним шу эллериме, къутуламаз, мен онынъ сипиртки-сакъалыны къарт эмен кутюгине къоюп сыкъарым.
корерсинъиз оюнны!
Бакъса, сен, къызларыны ёллай бизге, озюни урып бильмемезликке!
_Мавка_
_(Чар-чабик оксюзталнынъ устюнден тюиге)._
Ёкъ, ёкъ онынъ къабааты!
Ялан сёйлесем джезаласын мени Йылан Чаричеси!
Менде де ёкъ къабаат!
_Лев_
Ана, энди инанам, билем, будыр энъ буюк сизде ант-емин.
_Лукаш_
Эмдже, иште, джанымны бу къыз къуртарды, валлайы, олер эдим, онсыз гъайып олурдым!
_Лев_
Къальб деген шей олмаса да сенде, къызым, мерхаметли юрегинъ бар.
Багъышла мени, мен устюнъе къычырдым.
_(Лукашкъа бакъып)_
Я, сен, не, фенербоджек къыдырып, батакъкъа барып кирдинъ?
Десене, батакълыкъта яшай фенербоджеклери?
_Лукаш_
Ёкъ, олар ойле де бир учалар, корьмелисинъ!
_Лев_
А-ха!
Я мен билем де!
Булар — Потерчаталар!
Айды-айды, бекленъиз, ярын алып келирим борюбасар итлерни, сонъра бизлер корермиз ким кимге оюн тёшер!
_Потерчаталар сесленелер_
_(бакъалар киби аджыныкълы-аджыныкълы сесленелер)_
Ёкъ, ёкъ, деде, ёкъ, деде!
Биз къабаатлы дегильмиз!
Батакълыкъта экимиз ер-емиш джыя эдик.
Бурада биз бильмедик мусафир олгъаныны, бильген олсакъ чыкъмаздыкъ...
Вай, анам, не де айып!
Агълаймыз токътамайып!
_Лев_
Бакъса, сен, хаинлерге, недай тюркю созалар, ялмавузнынъ пичлери!
Ашыкъманъыз, токътанъыз, мен тапарым ким сучлы, ким сучсыз олгъаныны!..
_(Лукашкъа бакъып)._
А, джиеним, эвимизге энди къайтып кетмейикми?
Айды, кеттик яваш-яваш.
_(Мавкагъа бакъып)._
Сагълыкънен къал, ёсмачыкъ!
_Мавка_
Ярын келеджексизми?
Эв къурмагъа ярарлы къайда насыл терек бар, косьтеририм сизлерге.
_Лев_
Бакъам, корем, сен энди хабердарсынъ эр шейден.
Козю кескин!
Истесенъ кель, мен сизлерге алыштым, сиз де бизге эпси бир алышмакъ керексинъиз.
Айды, кеттик, сагълыкънен къал!
_(Кете)._
_Мавка_
_(Лев акъайгъа дегиль де, Лукашкъа тийдирип айта)_
Мен беклейджем!
_Лукаш эмджесинден артта къала.
Индемейип Мавканынъ янына бара, онынъ къолларыны сыкъа, явашчыкътан оны опе ве чапып барып эмджесининъ артындан ете ве экиси бераберликте ормангьа кирип кетелер._
_Мавка_
_(Бир озю къала)_
Бир вакъыт, геджем, бойле чар-чабик кечмез эдинъ?
Афу эйле, севдиджигим!
Мен ич де бильмез эдим.
тыпкъы сендай, геджечигим, сен киби ачыкъ-айдын алемде ич бир заман бахтлы кунюм олмагъанды.
Сени нечюн, акъкъайыным, сарды бунджа кедер, гъам?
Аптечигим, бакъса манъа, мен бахытлар къучагъындам!
Сувгъа тёкме козьяшынъны, оксюзталчыгъым, севген ярым менимнен оладжакъ, анайчыгъым!...
Меним, къара, эсмери, орманым-бабачыгъым, бу геджени насыл этип, элимден къачырайым.
Геджелер пек къыскъадыр — айрылыкълар узакътыр,...
Башым язысы недир — бельки дерт, бельки бахттыр?
_Ай, каранлыкъ орман артына гизлене, аланлыкъкъа къара муджевхер киби къаранлыкъ чёке.
Орталыкъта ич бир шей корюнмей, ялынъыз атеш олгъан ерде къорлар къызарып яталар.
Мавканынъ тереклер арасында юрьгенини башындаки чемберине орюльген фенербоджеклеринден анъламакъ мумкюн, чембер де салкъым-салкъым йылдызлардай, де къыгъылчымлардай парылдай, сонъра къаранлыкъта козьден гъайып олып кете.
Орталыкъкъа ярыгедже сукюнети чёке, ялынъыз, орманлыкъта юкъу арасындаки нефес киби, енгиль шувулты эшитильмекте._
## II-нджи ПЕРДЕ
_Язнынъ сонъки куньлери.
Къара орманда тереклерде кузьнинъ алтын излери козьге чарпа.
Голь уфакълашкъан, саилининъ къаймасы кенълешкен, къамышлар къуру ве саран сеслер чыкъарып шувулдайлар.
Аланлыкъта энди эв къургъанлар.
Азбарына бостан экильген.
Бир къысымына богъдай, дигер къысымына чавдар сачкъанлар.
Гольде къазлар ялдайлар.
Акъкъайыннынъ пытагъында къурутмакъ ичюн явлукъ яйылгъан, чегерлер устюне гугюмлер асылгъан.
Аланлыкътаки отлар, тем-тегиз чалынгъан.
Эмен астында кичик черен.
Орманда чанъчыкъларнынъ сеслери эшитиле — къайдадыр сыгъырлар отлайлар.
Бираз авлакътан къавал сеси эшитиле, джазибели оюн авасы чалына._
_Лукашнынъ анасы_
_(эвден чыкъып сеслене)._
Лукаш, эй!
Лукаш, къайдасынъ?
_Лукаш_
_(элинде къавалы ве оймалы таягъы, ормандан чыкъып келе)_
Мен мындам, ана!
_Анай_
Етер айды, бутюн кунь чала-чала безмединъми?
Эп чаласынъ, иш исе тура тургъан еринде!
_Лукаш_
О да насыл иш?
_Анай_
Насыл иш дегенинъ не я?
Сенден гъайры ким къошарны къоралайджакъ?
_Лукаш_
Яхшы, яхшы, къораларым шу.
_Анай_
Анавы сенинъ «шу»ларынъ не заман керчек олур?
серсем быралкъынъ иле анда-мында линъкильден къувалаша юресинъ!
_Лукаш_
Къаны, кимлер къувалаша?
Айванларны бакъам мен.
Мавка манъа ярдым эте.
_Анай_
Вазгечсене сен бойле ярдым-пардымдан.
_Лукаш_
Озюнъ манъа айтынъ да, сыгъырларны о бакъса, олар чокъ сют бере деп.
_Анай_
Эписи — бир аджине сюрюсинден дегильми!
_Лукаш_
Акълым етмей, сизге эр шей яман келе, эв къургъанда бизге агъач кетирмедими?
Сизнен бирге бостанда, тарлада ким чалышты?
Эм де бу йыл ашлыкълар ярамай етиштими?
Пенджерелер астына сачкъан чечеклерине бакъсанъ — козьлер къамаша!
_Анай_
Пек керек бу чечеклер!
Менде исе бу эвде бир къызым ёкъ къоджагъа бермеге, той этмеге.
Бунынъ исе башында чечеклер, ве нагъмелер!
_(Лукаш сабырсызлыкънен омузларыны силькип ала ве кетеджек ола)._
Токъта, къайда кетесинъ?
_Лукаш_
Къошар къораламагъа!
_(Эв артына кече, бираздан андан балта сеси эшитилип башлай)._
_Сачларыны омузларына аткъан, башына чембер кийген Мавка ормандан чыкъып келе._
_Анай_
_(сувукъ тавурнен)_
Санъа не керек?
_Мавка_
Енъге, Лукаш къайда?
_Анай_
Не, сен онынъ пешинден юресинъ, ич къалмайсынъ?
Къызгъа сыра ич тюшмей йигит артындан чапмакъ.
_Мавка_
Манъа кимсе бойле шей даа айтмагъан эди.
_Анай_
Ич олмадым бир кере диньле — бундан зарар олмаз.
_(На'хош бир назар иле Мавкагъа бакъа)._
Сачларынъны не бойле джилли-милли япкъансынъ?
Гузель этип тарасанъ олмаз эдими санъа, аджинедай юресинъ.
Таракъ недир бильмейсинъ.
Устюнъдеки мынавы чул-чубур недир, а-къыз?
Иш эткенде онъайтсыз бойле урба-мурбалар.
Анда, менде къыз-джиенден къалгъан одыр-будыр бар, олар анда чюйдедир, бар чабик алып кийин.
Озь урбанъны къатла да, ташла сандыкъ астына.
_Мавка_
Яхшы, сиз айткъандайын япайым.
_(Эвге тараф кете.
Андан Лев акъай чыкъып келе.)_
_Анай_
Энъ олмадым, сагъ ол демей!
_Лев_
Нечюн сен эр кереси атыласынъ, кемиресинъ акъсымлайсынъ бу къызны?
Къардашчыгъым, не къабаат ишледи о алдынъда?
_Анай_
Сен исе, тувгъанчыгъым, санъа кимсе тиймесе индемейип отурса.
Барып, барем, ормандан джеми аджинелерни мында давет эткейдинъ!
_Лев_
Акъыллы бир шей айтсанъ, кадям, сени динълердим, лякин сен сёзлеринънинъ фаркъына барса эдинъ...
«ормандаки аджинелер!» — олар анда къайдан кельсин?
Аджинелер койлерде яшайлар....
_Анай_
Бильгенинъни япа бер, ормандаки арамларны, маразларны охшай бер, бир кунь сен кореджегинъ илля корерсинъ!
_Лев_
Я не олгъан?
Баш язысын козь корер.
Лякин орман эхли арам дегиль, къардашым, — чешит тюрлю хазинелер келир ормандан...
_Анай_
_(кинаенен)_
Эбет!
_Лев_
Бойле гузель къызлардан ойле инсан ола ки!
_Анай_
Олардан инсан ола?
Саргъушсынъмы, не мараз?
_Лев_
Сен не билесинъ, шу?
Мына рахметли дедем айтыр эди: тек айтмагъа бильмелисинъ, айта бильсенъ Къонджалаз биле чекилир, онынъ къальби тыпкъы бизим къальбимиздай.
_Анай_
Я сонъра шу аджине къую нереге джоюладжакъ?
_Лев_
А-къыз, кене башладынъмы?
Сенинъ иле мында агъыз патлаткъандже, энъ яхшысы барып бираз чалышайым.
_Анай_
Барса, барса!
Мен санъа, ясакъ этемми?
_Лев башыны серт-серт саллап, эв артына кете._
_Мавка урбаларыны денъиштирип, эвден чыкъа: устюнде пек саде этип тикильген, омузлары ямавлы кольмек, басмагулли тар этеклик ве дымкадан тикильген оглюк; сачлары эки орьме этип, тем-тегиз таралгъан ве орьме сачлары башында чембер киби сарылгъан._
_Мавка_
Урбаларымны денъиштирдим.
_Анай_
Ана, энди бу башкъа шей.
Айды мен де барайым.
тавукъ, папий, къазларгъа, сув-ем берейим.
Кендирлерни барып бакъмакъ истеген эдим, лякин мында ишлер даа битмеген ята, сенинъ исе онъа чокъ истегинъ де ёкъ...
_Мавка_
Я не ичюн?
Элимден кельген шейни япмагъа мен язырым.
_Анай_
Ана санъа бир шей даа, не билесинъ шу: энтир-тентир, зар-зорнен аякъ аласынъ, пичен ташы десенъ — сенинъ башынъ агъыра...
Бельки ашлыкъ чалмагьа биледирсинъ, ёсмачыкъ...
_Мавка_
_(къоркъунен)_
Не дейсинъиз?
Чалмакъ?
Бугунь ашлыкъ чалгъанымны истейсизми?
_Анай_
Я, не ичюн чалмайджанъ?
Ёкъса, бугунь байраммы?
_(Ахырнынъ къапысы артында асувлы оракъны алып Мавкагъа узата)._
Мына — оракъ, чал да бакъ.
Ишлеримни битирсем, келирим мен ярдымгъа.
_(Ахырдан ашлыкъ толу чельтерни алып, эв артына кете.
Шу ань онынъ сесли эшитиле.
«Чип! -чип! -чип!
Тю! -тю! — тю!
То! -то! -то!..»
Элинде балта Лукаш келе, яш терекни кесмек истей.)_
_Мавка_
Токъта, севгилим, корьмейсинъми, о даа ем-ешиль!
_Лукаш_
Эй, башымны кутьмесе!
Шимди меним вакътым ёкъ!
Мавка эфкяр иле онынъ козьлерине бакъа.
Айса, бер къурусыны...
_Мавка_
_(тез-тез барып, ормандан къуру пытакълар кетире)_
Мен даа чокъ тапарым; санъа даа керекми?
_Лукаш_
Я не?
Тек бунынъ иле тартаджаммы къораны?
_Мавка_
Сен де энди нечюндир незакетсиз олгъансынъ...
_Лукаш_
Коресинъ де...
сен ичюн анай мени кемире!
_Мавка_
Онъа даа не керек?
Нечюн бизге саташа?
_Лукаш_
«Саташа» дегенинъ недир?
Мен онынъ огълуйым да...
_Мавка_
Огълу олсанъ — не олгъан?
_Лукаш_
Билесинъми, акълына бойле келин ич ятмай.
Анам орман къавмини ич де севмей, бегенмей...
Санъа ондан бир гузель къайнана ола бильмез!
_Мавка_
Бизде анда, орманда, къайнана деген шей ёкъ.
Акълым етмей — келин ве къайнаналар, не керек!
_Лукаш_
Анамгъа келин керек, анам энди къартайды — анам ярдымгъа мухтадж.
Билесинъ де, ят кишини чалыштырып олмазсынъ, эм де тюшмей сырасы.
Наймичкалар — догъмуш дегиль Керчек, сен бу шейлерни ич де анълап олмазсынъ...
Бизим, яни инсаний, къасветлерни бильмекчюн орманда догъмамалы, осип буюмемели...
_Мавка_
_(самимиет иле)_
Бирер-бирер айт манъа, эписини анъларым, сени джандан севем де....
Сенинъ о къавалынънынъ тюркюлерин анъладым да.
_Лукаш_
Йырлар!
Бильги, илим дегиль!
_Мавка_
Акъсымлама къальбинънинъ чечеклерини, севгимиз осип чыкъты оларнынъ арасындан.
О, энъ гузель, дёгмеотнынъ назик бир чечегидир, хазинелер ярата о, лякин ачмай кимсеге.
Мен оны корьгенимде менде экинджи юрек пейда олды.
О дакъкъасы ялын, атешли бир муджизе юзь берди....
_(Бирден токътай)._
Кулесинъми, не?
_Лукаш_
Керчектен де, не ичюндир кульмек истедим...
Куньделик урба кийген, сёзлери исе гуя байрам сабаны сюре.
_(куле)_
_Мавка_
_(устюндеки урбаларыны тутып-тутып бакъа)_
Эписини якъарым!
_Лукаш_
Анам сени даа бетер кемиргенин истейсинъми?
_Мавка_
Десене, бу либаста мен сенинъ козьлеринъе башкъа олып корюнем!
_Лукаш_
Дуйгъанымдай олып чыкъа!
Мына энди, беклей бер, башлар опьке-итираз...
_Мавка_
Ёкъ, севгилим, мен санъа ич де опьке этмейим, тек бираз эфкярланам, сен кенди аятынъа бир шорбаджы дегильсинъ, шорбаджы олалмайсынъ.
_Лукаш_
Не айтасынъ шу, а-къыз, сени анълаялмайым.
_Мавка_
Сенинъ къальбинъ къавалнынъ назик, индже сесинен йырлай севги йырыны, ве, лякин сен озюнъде бу шейни анъламайып, юрьгенинъ ичюн сени даа зияде севем мен, билесинъми, севем мен...
_Лукаш_
Я, бу да недир экен?
_Мавка_
Билесинъми, о сенинъ дюльбер джемалынъдан гузель, тарифлемек ичюн онъа сёз тапалмайым....
_(Назик бир эфкяр иле онъа бакъып, бираз суса)._
Бир нагъмечик чал манъа, чалса, азиз севгилим!
Алып кетсин дертлерни къавалынънынъ нагъмеси!
_Лукаш_
А-къыз, шимди вакъты дегиль къавал чалмагъа!
_Мавка_
Айса, джаным, багърынъа бас мени, унутайым бу лафларны.
_Лукаш_
_(этрафына бакъына)_
Тссс!
Анам эшите биле!
Бойле де, анам сени чокъ бегенип оламай, сени бир сюрбет сая...
_Мавка_
_(афакъанланып)_
Эбет!
Аранъызда догъмагъан сизни анъламай демек!
Бакъса, «сюрбет» эмишим...
нечюн?
Сени севгеним эм де биринджи олып севем дегенимчюнми?
Къаршылыгъын беклемей джумерт севгиси иле кенди севгилисини пиязлагъан, ве эм де тырнакъ къадар бир шейчик гизлемеген бол къальбим олгъаны ичюн бунджа дерт-белялар ягъамы энди меним устюме?
_Лукаш_
Тешеккюрим сонъ айтырым, деп тюшюнген эдим мен.
_Мавка_
Тешеккюр айтырым деген сёзюнъни анъламайым...
джанынъ истеген шейни манъа багъышладынъ сен, мен де санъа багъышладым ольчюси ёкъ, сайысы ёкъ шейлерни...
_Лукаш_
Айса, яхшы экен де, кимсе кимсени сучлы саймагъаны пек гузель.
Лякин манъа хатырла деп озюнъ сёйлемединъми?
_Мавка_
Буны манъа хатырлатмакъ бунджа беджитми?
_Анай_
_(эв артындан, чыкъып келе)._
Сен бойле орасынъмы?
Сен де шай къоралайсынъмы?
Лукаш ашыкъ-аджеле далны эв артына сюйреп кете.
А-къыз, эгер ормагьа истемесенъ, зорум ёкъ, зору билир, керексе мен озюм де орарым, ана-мына дегендже кузь де етишип келир, къысмет олса, ярдымджы — бир келинчик алырым.
Анда бир тул апайчыкъ бар экен — гузель экен, — адамлардан сораштырып бильдим мен.
Лукаш эсин топласа, дедим мен озь-озюме...
айды, къозум, бер оракъны, башкъа оракъ ёкъ бизде.
_Мавка_
_Мен орарым.
Сиз барынъыз кендирлерни бакъынъыз._
_Анай аланлыкътан кечип голь бетке кете ве къамышлар арасында козьден гъайып ола.
Мавка оргжъны котерип, ашлыкъ чалмакъ истей.
Ашлыкълар арасындан Тарла Периси атылып чыкъа.
Онынъ устюнде ешиль антер, япынджасынынъ чильтерлери арасындан алтын тюслю сачлары парылдайлар.
Башында мавы чембер, сачлары арасында чешиттюрлю тарла чечеклери, пападиелер, коктотайлар, сармашыкълар._
_Тарла Периси_
_(Мавкагъа ялвара)_
Аптечигим, аджы мени?
Гузеллигим къыйма меним!
_Мавка_
Меджбурым.
_Тарла Периси_
Устюм-башым перишан, чечеклерим тапталгъан, башакълар арасындан бири къалмай суврылгъан!
Ал къашкъашым къызарды энди солды, къарарды, баразнагьа къызыл къан тёкюлип къатып къалгъан...
_Мавка_
Аптечигим, меджбурым!
Амма бу дюльберлигинъ йылындан кене къайтыр, гурьделенир ве солмаз, меним исе хор бахтым солгъандай олса эгер.
бир даа о ачылмаз.
_Тарла Периси_
_(ельге къаршы тургъан башакъдай, сагъгъа-солгъа урула, янып якъыла)_
Вай, энди не япарым!
Меним алтын сачларым!
Вай, белялы яшлыгъым!
Дюльберлигим, байлыгъым!..
_Мавка_
Дюльберлик узакъ сюрьмез, онынъ омрю къыскъадыр, бир даа осип чыкъмакъ ичюн кетер аяттан.
Ботен ерде сен манъа, эй, аптем, ялварасынъ, мен ормасам башкъасы, эпси бир орар сени.
_Тарла Периси_
Бакъса, меним аптечигим, далгъа чапа Удждан уджгъа.
Шу кечиджи дженнетке изин бер сен тоймагъа.
яз даа нур сепкенде ашлыкълар эп оськенде къачынылмаз шей бизлерге кельмеди!
Бир дакъкъачыкъ!
Бир сание!
Бир ань, тувгъаным!
Сонъра меним гузеллигим озю де сёнер кетер ятар топракъкъа...
Аптечигим* Ошама ялварув не бильмеген беяз къышкъа!
_Мавка_
Риджанъа мен къулакъ салмакъ истейим, лякин мен де эмир къулу, мени анъласа...
_Тарла Периси_
_(Мавканынъ омузына эгилип фысылдай)_
Тарлада кескин оракъ иле элинъни апансыздан яраламакъ мумкюнми?
Аптечигим!
Бакъ меним чеккен дерд-у-гъамыма!
Бир тамчы къан етеджек меним къуртулышыма,
Дюльберликке етмейми бир тамчы ал къан?
_Мавка_
_(оракънен къолуны тиле, фышкъыргъан ал къан Тарла Перисининъ алтын сачларыны къызылгъа бояй)_
Мына, санъа аптечигим, ал нишан...
_Тарла Периси Мавкагъа та'зим эте, тешеккюрлерини бильдирип, ашлыкълар арасында козьден гъайып ола._
_Голь тарафтан анай, онынъ янында томбулджа яш къадынчыкъ адымлап келе.
Яш къадыннынъ башында пускюлли шал, устюнде къою къырмызы этеклик, беяз, къырмызы ве сары шеритлернен сюслендирильген оглюк, кольмеги къызыл ве мавы нагъышларнен ишленильген; беяз герданында дукатлы боюнджакъ; дюльбер къушагъы белине гузель этип багълангъан, томбуллыгъына озьгюн шырныкълыкъ багъышлай.
Яш къадынчыкъ адымларыны тезлештире.
Анай онынъ артындан зар-зорнен етише._
_Анай_
_(яш къадынчыкъкъа)_
Акъкъайыннынъ янындан юрюнъ, джаным Кылынко,
Анда отлар тап-тазе.
Мына дживан перчеми,
Табанларым агъыра, деген эдинъиз, къозум.
Сютсизликтен чекишсенъ, тиер файда онъа да.
_Кылына_
Менде сют не ишлесин, балаларым буюк де!
Ярмалыкътан алам мен одур-будыр оларгъа.
Менде Турдан алынгъан яхшы, сютлю сыгъыр бар, оны манъа джиеним багъышлады бир заман, сютю, десенъ, вай, анам, о къадар къою, майлы!
меним исе тарлада ишим богъурдагъымдан, эв ишлерин ёлуна къойып олсам, ах, тизем.
тулгъа къыйын, къатейим, исте чатла, парчалан!
_(Дудакъларыны бурюп, аджысынлар, дие джильвелене)_
_Анай_
Ах, меним, гузельчигим, ёрулдынъмы тарлада?
Тек, чалышкъан ёрулыр, дей тургъанлар адамлар.
бизим исе тарламыз, тарла дегиль — тарлачыкъ, шай олса да баш этип оламаймыз...
_Кылына_
_(Мавка тургъан.
тарларгъа козь таїилай)_
Я, сизде ким оракъчы?
_Анай_
Омы?
А-а...
о бир оксюз къыз...
_(Я вашчыкътан)_
Аллах гунях саймасын, элинден бир иш кельмей...
_Кылына_
_(анайнен берабер Мавканынъ янына келе)_
Хайырлы куньлер, ёсмачыкъ!
Иш къолай кельсин?
_Анай_
_(эллеринен балдырларына урып)_
Вай, баксанъыз сиз бунъа!
Даа иш башламагъан!
Вай, къатейим мен буны, ишке пармакь урмагьан!
Бойле тембель бир къызны омюримде корьмедим!
_Мавка_
_(ашагъы сеснен)_
Мен элимни кестим.
_Анай_
Санъа бу азлыкъ эте!
_Кылына_
Бер оракъны — мен озюм.
_Мавка оракъны артына гизлей, ве Кылынагъа серт-серт назар ташлай._
_Анай_
Санъа дейлер: бер оракъны!
О сенинъ дегиль!
_(Оракъны Мавканынъ элинден чекип ала ве Кылынагъа узата.
Кылына оракъны алгъанынен ашлыкъ ормагъа баїилай, оракъ атеш киби кескин, ашлыкъ сабакъларыны чытыр-чытыр кесе)_
_Анай_
_(явашчыкътан)_
Мына санъа иш!
_Кылына_
_(иштен башыны котермейип)_
Кимдир шу ашлыкъларны барем, багъласа эди.
Бир аньде шу тарланынъ ишини битирир эдим.
_Анай_
_(къычырып чагъыра)_
Эй, Лукаш, кель мында!
_Лукаш_
_(келе.
Кылынагъа бакъып)_
Аллах кьолай кетирсин!
_Кылына_
_(ормакъны эп девам эте)_
Сагъ ол!
_Анай_
Сен, Лукаш, келинчикке ярдым эт багъламагъа.
Бу «ярдымджы» исе энди яраланды.
Лукаш ашлыкъларны десте-десте багъламагъа башлай.
Айды, баллар, чалышынъ, мен исе барып эвге уйлелик сизге кисель чар-чабик пиширейим.
_(Эвге кете)._
_Мавка акъкъайын янына бара, онъа таяна, ве акъкъайыннынъ узун пытакълары арасындан Лукашнен Кылынаны козете.
Кылына белли бир вакъыт девамында токътамайып чалыша.
Сонъра белини котере, кериле.
Ашлыкъ дестелери узерине эгильген Лукашкъа бакъа, кулюмсирей, эки-учь адым атып, онынъ янына келе ве «шап!» этип, омузына ура._
_Кылына_
Айды, йигит, чабик ол!
Сувалчандай созулма!
Джаюв киби джайылма!
_(Шакъылдап куле)._
_Лукаш_
_(белини догърулта)_
Амма да сен чабиксинъ!
Эм де манъа саташма, озь пайынъны алырсынъ.
_Кылына_
_(элиндеки оракъны ташлай, эллерини белине къоя)_
Кель, бакъайым, кель, ким кимни йыкъа билир!
_Лукаш онынъ устюне атыла, Кылына Лукашнынъ эллерине япыша; олар авучларыны бири-бирилерине таяп «кучь сынашалар».
Бир къач вакъыт оларнынъ кучьлери тенъ олгъандай дуюла.
Сонъра Кылына озюни бираз арткъа ала, эп куле, Лукаш къызышып кете, Кылынанынъ къолларыны кенъ ачып, оны опьмек истей.
Лякин Лукаш Кылынанен дудакъ дудакъкъа кельгенде Кылына онъа чалтаякъ къоя, Лукаш ерге йыкъыла._
_Кылына_
_(онынъ узеринде турып, устюнден куле)_
Сонъ?!
Айтчы, ким кимни йыкъты?
Менми?
_Лукаш_
_(сыкъ-сыкъ нефес аларакъ еринден тура)_
Чалтаякъ — буюк шейми!
Кылына Я сен не деп беллейсинъ?
_Эвнинъ къапылары ачыла, Кылына ашлыкъ ормакъны, Лукаш оларны десте-десте багъламакъны девам этелер.
Чалынгъан тарла чар-чабик богъдай дестелеринен сюслене: даа не къадар орулгъан ашлыкълар дестеленмеден, дерсинъ эль-аягъы багъланмагъан эсирлердай узанып яталар._
_Анай_
_(босагъада турып сеслене)_
Оракъчылар, келинъиз!
Уйлелик энди азыр!
_Кылына_
Мен ишимни битирдим, Лукаш исе аля даа битиралмай.
_Лукаш_
Шимдичик битиририм.
_Анай_
Сен ишинъни тез битир.
Сиз, Кылынка, келинъиз!
_Кылына эвге кирип кете.
Артындан къапы къапала.
Акъкъайын артындан Мавка чыкъып келе._
_Лукаш_
_(Мавканы корьгенинен бираз іиаіималай, лякин тез-тез озюни къолгъа ала)_
А-а, мына сен къайда?
Ашлыкъларны дестеле, мен исе энди кетем.
_Мавка_
Дестелеп оламайым,
_Лукаш_
Ярдым этмейджек олсанъ, не ишинъ бар бурада, козетмеге кельдинъми?
_(Ашлыкъларны озю десте-десте багълай)._
_Мавка_
Лукаш, билесинъми не, анавы къадын мында бир даа кельмесин — мен оны бегенмейим — о, яланджы, бензей о сычавулгъа.
_Лукаш_
Сен оны ич бильмейсинъ.
_Мавка_
Ёкъ, ёкъ, билем.
Эшиттим, кульгенини, сесини.
_Лукаш_
Бу даа, азлыкъ эте.
_Мавка_
Бунынъ озю етерлик.
Дагъ мышыгъы киби явуз, вахший бу къадын.
_Лукаш_
Даа не!
_Мавка_
Айт онъа бу ормангъа аякъ басмасын.
_Лукаш_
_(белини догърулта)_
Сен мынавы орманда къыраличе дегильсинъ, мында кимлер келеджек, я да кельмейджек санъа багълымы?
_Мавка_
_(къатты ве тенбиелейиджи тавурнен)_
Бу орманда ойле бир учурымлар бардыр ки, олар чалы-чырпылар астында сакълыдыр, оларны не айванлар, не адамлар корелер, учурымгъа тюшкендже....
_Лукаш_
Бакъ, сен онъа не айта, вахшийлик, дей, ялан, дей.
Сускъайдынъ, барем!
Бакъам-корем, мен сени ич де бильмей экеним.
_Мавка_
Бельки, мен озь-озюмни бильмейип юредирим...
_Лукаш_
Иште, динъле: бу ерде суаллерни мен берем!
кимлер манъа келелер, кимлер келип кетелер — тек мен озюм аль этем.
Истер исем эгер мен койге чыкъар кетерим шу олмайджакъ ормандан.
Адамлар арасында бельки де гъайып олмам, Барем, отурмаз эдим шайтип сенинъ къатынъда къапкъандаки тилькидай.
_Мавка_
Санъа къапкъан къоймадым.
истегинънен озюнъ кельдинъ сен!
_Лукаш_
Истегимнен кетерим, эгер де мен истесем, ич бир кимсе бир шейнен мени мында багъламаз!
_Мавка_
Мен сени, айт не заман, багъламагъа истедим?
_Лукаш_
Къайда барып тирельди, бакъса, сен бу лакъырды?
_Лукаш сонъки къучакъ ашлыкъны дестелеп багълай ве Мавкагъа айланып бакъмадан, эвге тараф кете.
Мавка тарла четине отурып эфкярлы тюшюнджелерге дала._
_Лев акъай_
_(эв артындан чыкъып келе)_
А-а, ёсмачыкъ, не бу къадар эфкярлысынъ?
_Мавка_
_(явашчыкътан эфкяр иле)_
Яз кечип кете, эмдже...
_Лев_
Сенинъ, ичюн о бойле пек буюк бир къасевет.
Мен исе шай тюшюнем, къышта санъа керекмей оксюзталда яшамакъ.
_Мавка_
Я, къайда мен яшайджам?
_Лев_
Мен беллесем эвимиз сенинъ иле бизлерге ич де тарашлыкъ этмез...
Аптемнинъ табиаты бойле олмагъан олса фурсат булып айтыр эдим.
Айтып да бакътым...
ойле де айтып бакътым, бойле де айтып бакътым...
лякин эвде шорбаджы озюм олса эдим мен, ондан сорамаз эдим.
Лякин эвни, къаралтыны оларгъа багъышладым.
Сёзюм кечмей оларгъа.
къыш кельсе мен озюм де койге, эвге кетеджем.
койде яшап олсайдынъ, сени алып кетердим, сени, ёсма, озюмнен.
_Мавка_
Ёкъ, эмдже мен кеталмам...
Кеталсайдым — кетердим.
Сиз пек мерхаметлисиз.
_Лев_
Инсанда ёкъ мерхамет.
Мерхаметли — отьмектир!
Догърусыны айткъанда, севдим орман эхлини, эгер етсе эджелим ольмеге шу ормангъа кийик айван киби мен келеджем.
Къабиримни къазсынлар ишбу эмен терегининъ астында...
Аяткъа козьлеримни къапаткъандже, эй, эмен, тураджанъмы бу ерде?
Эй-хат, эйхат!
Ким бильсин?
Нидже-нидже эменлер бар эдилер бир заман.
эписини кестилер...
Ешерип тур, къувурчыкъ достум, сен аязгъадже, анда исе бакъармыз...
эгер Аллах, къысмет этсе, баарьни де корермиз.
_(Элиндеки таягъына таянып эфкярлы.
тура)._
_Мавка орулгъан ашлыкълар арасындан яры солгъан чечеклерни джыя, деметлей._
_Анай, Кылына ве Лукаш эвден чыкъып келелер_
_Анай_
_(Кылынагъа)_
Къайда бунджа ашыкъасыз?
Отургъайдынъыз!
_Кылына_
Ёкъ, тизечигим, кеч олды, кетмек керек, барайым.
Кечке къалдым, ёлларда пайынозюм къоркъарым.
_Анай_
Лукаш, барем, озгъаргъайдынъ.
_Лукаш_
Озгъарсам озгъарайым.
_Кылына_
_(онъа тикилип бакъа)_
Бельки, онынъ иши бардыр?...
_Анай_
Экинди маалинде о да насыл иш?
Бар, огълум, сен бара бер,
Кылынаны ёлгъадже барып озгъар да кель.
Акъшам устю орманда юрьмек хавфсыз дегильдир, Озю де, бакъ, яп-яшчыкъ.
Даа онъа биревлер саташып, къоркъузмасын!
_Кылына_
Ах, меним тизечигим, сиз мени бу лафларнен керчектен къоркъуздынъыз, Айды, Лукаш, акъшам ола, бизлер тездже кетейик, экимиз де къоркъмайыкъ!
_Лукаш_
Менми?
Охо-хо!
Ич де къоркъмам ормандан!
_Анай_
Машалласы бар меним, деликъанлы огълумнынъ, Сиз, Кылынка, огълумны, эй-хат, даа бильмейсинъиз!
_Кылына_
Ёкъ, мен шакъа эттим...
_(Лев акъайны корип къала)._
Вай!
Лев эмдже!
Сиз, не, эвде эдинъизми?
_Лев_
_(Озюни эшитмемезликке ура)_
А-а?
Сагълыкънен барынъыз!
_(ормангъа кирип кете)._
_Кылына_
Сагъ-селямет къалынъыз, тизечигим!
_(Анайнынъ элини алып опеджек ола.
Анай элини чекип ала, оглюгининъ уджунен агъызыны сюрте, Кылынаны «мерасимий опюиг»нен учь кере опе)_
_Кылына_
Сагъ-селямет къалынъыз, бизлерни унутманъыз!
_Анай_
Шенъ-шерамет юрюнъиз, бизге даа буюрынъыз!
_(Эвге кирип кете, артындан къапыны къапатып, мандаллай)._
_Мавка ёрулгъандай еринден тура, яваш-яваш гольге тараф кете.
Оксюзталнынъ ерге янтайгьан негизине отура, башыны коксюне эгип, явашчыкътан агълай.
Инджечик ягъмур ягъып башлай.
Бираздан аланлыкъ, эв ве орман ягъмурнынъ эсарети астында къалып кетелер_
_Сув Периси_
_(яваштан саильге ялдап келе, меракъ ве тааджюп иле Мавкагъа бакъа)_
Агълайсынъмы шу, Мавка?
_Мавка_
Сув Периси, сен бир вакъыт агъламадынъмы?
_Сув Периси_
Менми!
Мен бир аньге агълар исем, кимлёрдир омюрининъ сонъунадже кулип юрер!
_Мавка_
Сув Периси!
Сен биревнн ич де севдинъми?
_Сув Периси_
Менми севмедим?
Севдим, тек сен унуткъансынъ акъикъий, пак, мусеффа севги не олгъаныны!
Севги — сув киби бир шей, акъып кете чар-чабик, йыкъа, ойнай, пиязлай, озюне чеке, богъа.
Сыджакъ олса о къайнай, аязда таш кесиле.
мына меним ащкъым не!
Сенинъки исе къайда — тобан рухлу, сакъат бала.
Рузгярларда букюле, къара ерге сериле.
Бир къыгъылчым ете онъа.
Курешмеден лав этип, яна, ондан сонъ исе къара къурум, куль къала.
Эгер онъа тиймесенъ тобан киби чюрюй о, кеч кузьдеки ягъмурдан, тёвбе, пешман, опькенинъ джан сыкъыджы сувундан
_Мавка_
_(башыны котере)_
Тёвбе, деп айтасынъмы?
Акъкъайындан сораса, баарь рузгяры келип, онынъ узун сачыны орьген геджелер ичюн тёвбе эте экенми?
_Сув Периси_
Я, не ичюн эфкярлана?
_Мавка_
Севдигини бир омюрге пытакъларынен багъырына тоя-тоя басып оламай.
_Сув Периси_
Не ичюн?
_Мавка_
Севгилиси — баарь рузгяры.
_Сув Периси_
Рузгяргъа ашыкъ олмакъ керек эдими?
_Мавка_
О, пек назик, незакетли эди баарь ельчиги, онъа тюркю айта-айта япракъларыны ачты, охшай-охшай, севе-севе онъа чемберлер орьди, охшай-охшай чыкълар иле сачларыны ювды...
Эбет, эбет, о акъикъий баарь рузгяры эди, башкъасына акъкъайын ич де гонъюль бермезди....
_Сув Периси_
Айса, энди яс тутып, башыны ерге эгсин, эндиден сонъ рузгярны омюр-билля къучалмаз.
рузгяр учты да кетти.
_(Яваштан, сувларны шапырдатмадан саильден узакълаша ве гольде гъайып ола)._
_Мавка кене башыны эге, узун къара сачлары та ерге тиелер.
Рузгяр эсип башлай, къуршуний булутларны айдаштыра, оларнен берабер къушларнынъ къара къанатларыны ельпазедай савура.
Сонъра ягьмурларнен юклю къуршуний булутлар дагъылалар.
Экинди маалиндеки къою мавы кокнинъ фонунда дюльбер либасларына бурюнген орман корюне._
_Мавка_
_(яваштан, гъамлы тавурнен)_
Эбет....
о учты кетти...
_Ормандан Къонджалаз чыкъып келе.
Устюнде этеклерине къою-къырмызы шеритлер тикильген эски алтын тюстеки джуббе, къалпагъынынъ четлери къувамына еткен шербетотнынъ пытакъларынен сарып алынгъан._
_Къонджалаз_
Къызым, къызым, хаинликчюн сен бу къадар чекишесинъ!..
_Мавка_
_(Башыны котере)_
Кимге хаинлик яптым?
_Къонджалаз_
Озь-озюнъе.
Ташлап юдже дагъларны эндинъ кучюк ёлларгъа, Кимге ошап къалдынъ сен?
адий хызметкяр олдунъ, агъыр эмегинъ иле бир тилим бахт истединъ, оны да беджералмадынъ.
Тилленджилик япмагъа энди намус этесинъ.
Хатырла о геджени, ашкъынъ чечек ачкъанын.
ормангъа бир чариче йылдызлы чемберинънен кесильген эдинъ.
Бахтынъ исе кельген эди бахшышларынен.
_Мавка_
Энди мен не япайым, бутюн йылдызлар сёндюлер чемберимде, сёндю къальбимде!
Къонджалаз Сен ичюн чемберлернинъ эпси гъайып олмады.
Этрафынъа козь ташла, этрафынъда бакъ, байрам!
Алтын киби тишпытакънынъ джюббесине козь ташла, гульхатемлер токъ къырмызы таджларыны кийгенлер.
Санъа чечеклер ачкъан пытагъында бульбуллер джошып-джошып йырлагъан анавы калинанынъ акъчиль бенъзи яваш-яваш нар киби яна.
Къарт оксюзтал эфкярлы акъкъайыннен экиси аллы-пуллы шалларыны орьтип, кузь байрамына кельдилер.
Ялынъыз сен тилленджи либасынъны истемейсинъ чыкъармагъа.
Унутасынъ: бир вакъыт ич бир тюрлю гъам-кедер дюльберликни енъалмаз.
_Мавка_
_(еринден атылып тура)_
Айса, деде, бер манъа байрамане либаслар,
Орман чаричесидай кийинейим бир даа.
аякъларым уджуна келип къонар месутлыкъ, пиязыма тельмирир!
_Къонджалаз_
Къызым, чариче ичюн Дюльбер, зенгин либаслар чокътан берли азырдыр, лякин олар къайдадыр кеткенлер шакъа этип, тилленджининъ кийими олып къалгъанлар олар.
_Джубесининъ огюни ача ве къойнунда сакълы тургъан алтын сувларнен ишленген аллыпуллы, кумюш киби япынджаны чыкъара, Мавканынъ омузларына ташлай.
Мавка калинанынъ янына бара, салкъым-салкъым калиналарны къопарып, озюне чембер ясай, сачларыны джайдыра, чемберини башына кие.
Къонджалазгъа башыны эге — Къонджалаз япынджанен онынъ башыны орьте._
_Къонджалаз_
Энди сенинъ ичюн меним гонълюм тынч.
_(Гъурур иле онъа башыны саллап, эмин адымларнен ормангъа кирип кете)._
Ормандан Перелесник чапып чыкъа
_Мавка_
Кене сенми?
_(Ондан къачып кетмек истей)_
_Перелесник_
_(Первасызлыкънен)_
Къоркъма, санъа кельмедим.
Ашлыкътаки Перини корьмек истеген эдим, лякин о юкълап къалгъан.
Языкълар олсун...
сенинъ Алынъ ёкътыр, гъалиба.
_Мавка_
_(Гъурур иле)_
Санъа шай дуюладыр!
_Перелесник_
Ёкъ, манъа шай дуюлмай.
Къаны, кельчи, бакъайым.
_(Мавкагъа якъынлаша.
Мавка озюни четке ала)._
Не бу къадар къоркъасынъ?
Мен билем — нишанлысынъ, къоркъма, кель, санъа тиймем.
_Мавка_
Деф ол!
Акъаретлеме!
_Перелесник_
Эгер янълышкъан олсам, Опькеленме, кель, Мавка, кель, барышайыкъ.
_Мавка_
Сенненми?
_Перелесник_
Я, не ичюн барышмайыкъ?
Биз энди кузьге кирдик бакъ энди, кунеш биле сувукъ нур сача, бизде къан да сувуды.
Биз бир заман экимиз аркъадаш эдик ойнар, кулер, кезинирдик энди исе бирадер олмагьа вакъыт кельди, бер къолунъны.
Мавка бираз эминсизликнен элини узата.
Кель, опейим янагъындан бирадердже опюшнен.
Мавка озюни четке ала, Перелесник эписи бир оны опе.
Ах, чечеклер, бетинъде бирден ачтылар!
не де назик, не де гузель — кузь чечеклери...
_(Онынъ эллерини йибермейип, аланлыкъны козьден кечире)._
Бакъ, анда орюмчеклер не де гузель учалар, авада авелене, авелене учалар...
Биз де тыпкъы...
_(Бирден онъынънен оюнгъа тюше)._
Биз де тыпкъы олардай айланырмыз, учармыз!
авеленип учармыз!
Иылдызчыкълар мусеффа, къыгъылчымлар мусеффа.
айдын нурлы атешлер, парылдай, бутюн шейлер котерилип авагъа бильмейлер, токътамагъа Мына мен де...
Мына мен де...
Нургъа бенъзе, ярем, сен де!
_Оюн къызып кете.
Мавканынъ кумюш япынджасы йылтыравукъ йылан киби, авагъа котериле, орюльген къара сачлары дагъыла ве Перелесникнинъ атеш киби къувурчыкъ сачларынен къарыша._
_Мавка_
Етер!..
Етер айды!
_Перелесник_
Самимий бу оюнда севгилим, тек токътама бир аньге биле!
Бахт — кечиджи ань, сен бунъа къуван, бахт гузель шей?
бахт-учмакънен бакъийдир!
Оюн къарардан зияде сурьат ала.
Айланайыкъ!
Сарылайыкъ!
Туфан киби айланайыкъ!
Ве яшайыкъ, яшайыкъ атеш киби дженнетте!
_Мавка_
Етер!..
йибер...
Ерулдым...
олем...
этме.
_Башы Перелесникнинъ омузлары устюне тюше, эллери ерге саркъа, Мавканынъ бу алына бакъмадан, Перелесник оны эп айландыра.
Бирден ер астындан къап-къара, къоркъунч къияфетли Аджине чыкъа_
_Аджине_
Меним шейим.
Манъа бер!
Йибер оны.
_Перелесник_
_(токътай ве Мавканы йибере.
Мавка озюни туталмайып, от устюне чёке)_
Сен кимсинъ?
_Аджине_
Сен мени бильмейсинъми?
Манъа дерлер — Къаяда Отургъан.
_Перелесник абдырай, чабик адымларнен узакълаша, ве ормангъа кирип кете.
Мавка озюне келе, эсини бираз топлай, козьлерини олдукъча пек ача ве эллерини онъа тараф узаткъан Аджинеге къоркъа-къоркъа бакъа._
_Мавка_
Ёкъ истемейим!
Санъа бармакъ истемейим!
Мен даа сагъым!
_Къаяда Отургъан_
Сени алып кетеджем узакъ улькеге билинмеген улькеге, анда сакин мор сувлар мевта киби юкълайлар, анда геджелер, олю къаялар ольгенлернинъ ишлерине тильсиз шаатлар киби анда юкълайлар .
Анда рахтлыкъ: анда не от, не терек бар, анда бир шей шувулдамай, тынчлыкъ бозулмай.
юкъу бозгъан хаялларны кимсе кетирмей, иришильмез сербестлик акъкъында рузгяр ич бир тюрлю йырларны нагъмелерни кетирмей, эр шейни ашап, юткъан атешлер де ич янмай, кескин тилли шемшеклер къаягъа урулалар, тынчлыкъ эм де зулматкъа сокъуламайлар.
Сени алып кетеджем.
Сен о ернинъ эхлинден, сен атештен къоркъасынъ, ёруласынъ юрьгенде, кольге сенинъ ичюн бахт.
Сен — олюсинъ.
_Мавка_
_(еринден тура)_
Ёкъ!
Мен тирим!
Мен эбедий яшайджам!
Юрегимде эбедий ольмеген бир несне бар!
_Аджине_
Буны къайдан билесинъ?
_Мавка_
Билем.
Меним дердим бар.
Озь дердимни севем ве онъа омюр берем.
Эгер оны унутып олса эдим мен, сенинъ иле кетер эдим, лякин ойле кучь ёкътыр ки бу дюньяда манъа бермек ичюн бойле унутмакъ арзусыны.
Орманда адамларнынъ аякъ давушлары эшитиле.
Ана, келе, манъа дерт багъышлагъан адамым!
Деф ол, Аджине!
Келе меним арзу-умютим!
_Къаяда Отургъан гурь орман ичине гизлене.
Ормандан Лукаш чыкъып келе._
_Мавка онъа тараф адымлай.
Мавканынъ чырайы, устюндеки ачыкъ, дюльбер ренкли урбаларына бакъкъанда, олюнинъ бенъзи киби акъ кесик.
Олеяткъан умютлеринден козьлери олдукъча ачыкъ.
Адымлары эбдир-себдир, ичинде нелердир узюльген киби ола._
_Лукаш_
_(оны корип)_
Не де чиркин, дешетли!
Сен менден не истейсинъ?
_(Эвге чапып бара, къапыны оттюре, анасы ичериден къапыны ача.
Лукаш босагъадан анасына къычыра)._
Къудаларчюн отьмек-туз тез олунъ азырланъыз, Кылынагъа энъ кечи ярын къуда ёлланъыз!
_(Ичериге кире.
Артындан къапы къапала)._
_Къаяда Отургъан ормандан чыкъып, Мавканынъ янына келе._
_Мавка_
_(устюндеки япынджасыны серт-серт чыкъара)_
Ал да кет мени!
Мен ольмеге истейим.
_Къаяда Отургъан Мавкагьа токъуна.
Мавка къычырып йибере ве онынъ эллери устюне йыкъыла.
Къаяда Отургъан Мавканы къара япынджасына сара.
Олар экиси ер тюбюне кирип кетелер._
## III-нджи ПЕРДЕ
_Булутлы, рузгярлы кузь геджеси.
Айнынъ сонъки саралан шавлери чыр-чыплакъ дагънынъ хаосында янып сёне.
Байкъушлар къычыршалар.
Гедже къушлары агълашалар.
Орталыкъ къашкъырларнынъ улувлары алтында комюлип кете.
Ве бирден улувлар кесиле.
Орталыкъкъа сукюнет аким кесиле._
_Кеч кузьнинъ хастаджан танъы агъарып башлай.
Япракъсыз орманнынъ таракъ тишлери кульренк кокте зар-зорнен корюнелер, орман четинде исе чуллу туман кезмекте.
Дивар кошелеринден бирининъ насылдыр бир кольге тура.
Кольге Мавканынъ кольгеси олгъаныны анъламакъ мумкюн.
Устюнде къара урба, япынджасы культюсте, ялынъыз кокрегинде бир салкъым калина къызарып тура.
Танъ агъарыркен, аланлыкъта балабан кутюк козьге чапа._
_Бу юз йыллыкъ эменден къалгъан кутюктир.
Кутюкнинъ бираз авлагъында даа отлары битишмеген тазе къабир._
_Ормандан Къонджалаз чыкъып келе, башында къашкъыр терисинден тикильген къалпакъ._
_Къонджалаз_
_(эвнинъ дивары янындаки кольгеге дикъкъатнен, бакъа)._
Сенсинъми, къызым?
_Мавка_
_(онъа тараф бираз йылышып)._
Бу меним.
_Къонджалаз_
Къаяда Отургъан сени, къызым, кери къайтардымы?
_Мавка_
Джинаетинъ иле сен мени кери къайтардынъ.
_Къонджалаз_
Интикъамны джинает саясынъмы, сен, къызым?
Ондан алгъан интикъамым адалетли бир къасттыр сенинъ джандан севген хаин севдиджигинъе.
Энди къашкъыр сыфаты иле юрьсин орманда.
алемден тыш наъумютлик не олгъанын анъласын, шай этип янълыш бир шей яптым деп беллейсинъми?
Эбет!
Энди о агъзы къан кийик къашкъыр!
Кийип къашкъыр терисин, барсын энди улусын, ичсин адам къаныны, озюнинъ нефретини сёндюралмайып юрьсин!
_Мавка_
Бунъа мен къуванмайым, къуртара бильдим оны.
О, ичюн юрегимде тылсымлы сёзни таптым, бу сёз кийиклерни де инсангьа чевире билир.
_Къонджалаз_
_(ачувындан ер тепе, элиндеки таягъыны шарт этип къыра)_
Орман къызы, деп санъа сонъ насыл да айтырсынъ, аслында сенде сербест орман руху къалмагъан эв, къул руху бар сенде!
_Мавка_
Эгер сен бильсе эдинъ, эгер бильсе эдинъ сен, о не къадар къоркъунч...
ер...
Мен юкъладым къара, терен, дым ве сувукъ бир къобанынъ ичинде къатты бир таш кесилип, сарсылмаз бир къаяны ярып кечип сель кельди, кимлердир улуй эди, кийик, вахший гъам-кедер олю, къара сувларда яйылды ве уянтты къаялар арасында чокътан ольген Къамерни...
Ве уяндым.
Яныгъым ералты атеши киби таш къобаны патлатты.
Ве мен кене...
бир даа ярыкъ дюньягъа чыкътым, ве, бир келиме-и-сёз меним лал леблериме аятлар багъышлады.
озюме бир муджизе кешф эттим.
Мен анъладым: ольмек манъа къысмет дегиль, ардж дегиль....
_Къонджалаз_
Къайда о шимди!
Нечюн сеннен дегиль о?
Бельки онынъ нанкёрлыгъы сенинъ севгинъден эбедий ве олюмсиздир?
_Мавка_
Эх, деде!
Корьген олса эдинъ сен!
О, адам къияфетинде тишпытакъдай йыкъылды меним аякъларыма...
Ерде ятып бетиме насыл назарлар тикти, назары агъры толу, назары яныкъ толу, эр шейден умют кескен, назары тёвбе толу...
Инсан огълу тек бойле бакъмагъа икътидарлы!
Агъзым ачып бир шей айтып етиштиралмадым, о, атылып турды яткъан еринден къалтырагъан эллеринен озюн къорчалап, ич бир шейчик айтмайып, чапып кетти.
Чалылар оськен дере ичинде гъайып олды козюмден.
_Къонджалаз_
Эндиден сонъ не япмакъны тюшюнесинъ сен?
_Мавка_
Бильмейим...
энди кольге киби, юрем, доланам, мынавы эв якъасында.
Оны ташлап бир ерге кеталмайым, къальбден дуям, — о, мында къайтып келир....
Къонджалаз индемейип, башыны саллай.
Мавка кене диваргъа яслана.
_Къонджалаз_
Заваллы, гъарип ёсма, нечюн кеттинъ бельгисиз улькелерге бизлерден?
Тынчлыкъ ёкъмы, айтсана, санъа тувгъан орманда?
Бакъса, ана-а сени беклей сабыр иле оксюзтал, тёшегини сен ичюн чокътан азырлап къойгъан, кедерлене сенинъ шу серсерий кезинтинъе.
Бар раатлан.
_Мавка_
_(яваїитан)_
Раатланалмайым, деде.
Къонджалаз терен кокюс кечире, яваштан ормангъа кирип кете.
Ормандан туякъ давушлары эшитиле, гуя кимдир, ич бир заруриет олмадан.
Атыны бир ерде айландырып тура.
Сонъра туякъ давушлары кесилелер.
_Куць_
_(эв артындан эллерини уфкъалай-уфкъалай чапып чыкъа, Мавканы корип бирден токътай)_
Мавка, сен мындасынъмы?
_Мавка_
Я сен мында нишлейсинъ?
_Куць_
Мен оларнынъ атыны алып кельдим ахыргъа, Амма да чекиштирди мени мына шу айван.
гъарип айван кимсени энди алып юралмаз!
_Мавка_
Ах, сени джарис махлюкъ!
Арамладынъ орманны!
Лев эмджеге бердигинъ вадени сен шай тутасынъмы?
_Куць_
О, ольген сонъ ольди бизим ваде де!
_Мавка_
Не?
Лев эмдже ольди?
_Куць_
Ана, онынъ къабири.
Эмен астында ята.
Раатланыр эди о, шу къарт кутюк устюне отурып кяде бир-де...
_Мавка_
Экиси де ольдими?..
Дуйгъан эди заваллы къыш келип, эсен-аман къыштан чыкъмайджагъыны...
_(Къабирнинъ янына келе)._
Ах, бильсейдинъ юрегим нидже агълаганыны, меним екяне достум!
Козьлеримнинъ яшлары джанлы олса эдилер, суварырдым топракъны, къабиринъде отуртыр эдим эбедий чечек, лякин энди не япайым, энди зайыф, аджизим, олю япракъдай къона меним къара матемим...
_Куць_
Чокъ языкъ ки, манъа сыра тюшмей, лякин айтмакъ кереким, танымагъа меджбурым — мына шу къарт бизлернен тиль тапмагьа билирди.
Атлар янында къара эчки де тута эди, эчки устюнде къошу тойгъандже чапар эдим.
Эчки устюне минип атбакъарлар янындан йылдырымдай чапардым, олар корьмез эдилер.
Амма къадын миллети бизнен кереги киби яшамагьа бильмеди — шу эчкини саттылар, эменни де кестилер, анълашманы боздылар.
Мен де къуру къалмадым!
Энъ гузель атларыны ольдюргендже къоштурдым.
Янъыларын алсалар Оларны да айдадым.
Этне япкъан джадыгъа риджа эттим: оларнынъ туварын этнелеттим.
Шакъа кечмей бизлернен!
Даа шу Сув Атасы ёлларыны ёгъурды, кичик Потерчаталар Ашлыкъларын чюрютти.
Пропасниця оларны голюмизни кендирнен арамлагъанлары ичюн Вира сайын дёгмекте.
Энди бизим орманда Тынч аят ёкъ оларгъа.
Энди эв этрафында Дайм ач тилленджилер доланалар, юрелер.
_Тилленджилер_
_(кичкене, ёргъун, устюлеринде чул-чубурлары.
Бетлеринде даимий ачлыкъ аляметлери олгъан махлюкълар эв артындан чыкъып келелер)_
Биз мындамыз!
Бизни ким чагъыра?
_Мавка_
_(оларнынъ ёлуныкесип, къапыгъа тараф окътала)_
Деф олунъыз!
Джоюлынъыз!
Сизни кимсе чагъырмай!
_Тилленджилер бири_
Сёз энди учып чыкъты — энди сёз кери дёнмез!
_Тилленджилер_
_(босагъагъа ерлеиіип отуралар)_
Къапыларны аджеле ачса яхшы олурды — бизлер затен ап-ачмыз!
_Мавка_
Анда сизни йибермем!
_Тилленджилер_
Айса, бизге аш-сув бер!
_Мавка_
_(деіиетли бир тавурнен)_
Менде бир шей ёкъ...
_Тилленджилер_
Юрегинънинъ янында ташыгъан калинанъны бер бизлерге!
Бер бизге!
_Мавка_
Бу меним къаным!
_Тилленджилер_
Зарары ёкъ!
Бизлер къан севемиз.
_Тилленджилерден бириси Мавканынъ устюне атыла, кокрегиндеки калина салкъымыны ашыкъ-аджеле ашамагъа башлай, дигерлери оны итеклей, тюртелер, озьлери де калина ашамакъ истейлер, бири-бирининъ устюне копеклер киби атылалар, къавгъа этелер._
_Куць_
Эй, тилленджилер, быракъынъ — о, адам дегиль!
_Тилленджилер токътайлар, тишлерини гъычырдаталар ве ачлыкътан сызгъырып нефес алалар._
_Тилленджилер_
_(Куцьке бакъып)_
Бизге аш бер, аксине сени ашар ташлармыз!
_(Куцьнинъ устюне атылалар.
Куць озюни четке ата)._
_Куць_
Эй!
Эй!
Мукъайт олунъыз!
_Тилленджилер_
Аш бер!
Бизлер зиль ачмыз!
_Куць_
Токътанъ, мен уянтайым эвдеки апайларны, сизлерге аш-сув олур, манъа исе эглендже.
_(Ерден бир топач алып, пенджереге ата ее пенджеренинъ джамыны къыра)._
_Лукашнынъ анасынынъ сеси_
_(эв ичинден келе)_
Вай!
Бу не?
Кене аджинелерми?
_Куць_
_(тилленджилерге фысылдап)_
А, бакъсанъыз уянды.
Тезден сизни чагъырыр.
шимдилик къычыршмайып отурынъ, айса сизни къартанай ойле де бир къаргъар ки, къара ерге кирерсиз — бу ишлерде уста о.
_Тилленджилер къара оба киби топланып, отуралар._
_Къырыкъ пенджереден анайнынъ тургъаны, арекетлери ве сонъ да сеси, онынъ пешинден Кылынанынъ сеси эшитиле_
_Анайнынъ сеси_
Бакъ, энди танъ агъаргьан, сен исе эп юкълайсынъ,
Кылына!
Эй, Кылына!
Анджакъ баса юкъуны!
Дерсинъ эбедий юкълай...
Тур, айды!
Турса, а-къыз, сен даа турмадынъмы?
_Кылына_
_(юкъусыравукъ сеснен)_
Не олды, я?
_Анай_
_(кинаенен)_
Етер энди яткъанынъ, джиенинъ Турдан алгъан, сютю номай сыгъырны сагъмакъ вакъыты кельди.
_Кылына_
_(энди уянып)_
Мен оны тез сагъарым, манъа бу иш дегильдир, сагъарым учь тамчы сют, сюзгючтен кечирим — ондан бир фунт май чыкъар....
_Анай_
Агъзын ачса — токътамаз!
Эвде сют биткенинде, бакъса сен, ким къабаатлы?
Бойле эв бикеси иле...
э-э, несини айтасынъ!
Анджакъ да келин пичий!
Къайдан маразгъа кельди бизим тынч башымызгъа?
_Кылына_
Манъа къуда ёлланъ деп, сизге асыл, ким айтты?
Ала биле эдинъиз анавы чуллы башны, —эв тёрюне кечирип, яхшы этип «окъугъан» олсайдынъыз сиз оны, сизге ондан да яхшы бир келинчик олмазды!
_Анай_
Фал киби не сёйлейсинъ?
Шай ола биле эди!
Лукаш деген къабакъбаш оны санъа денъишти.
о, ойле мерхаметли, ойле бир юваш эди, ярагьа мельэм эди...
Утанмайып сен онъа чуллубаш деп айтасынъ, озюнъ исе анавы ешильтюс антеринъи, сёкюп бир даа тикесинъ, эм де эр бир шейчикке бурун сокъуп юресинъ!
_Кылына_
Эбет, эбет!
Янъы шей киерсинъ сизинъ эвде!..
Салпыбаш къоджам юре къайдаларнынъ къырында, сен исе эвде отур джады къайнана иле, — не тулсынъ, не апайсынъ — насылдыр бир ташлама!
_Анай_
Насыл къоджа сенинънен отура билир, а-къыз?
Юрюш-турушынъ беля!
Бар-ёкъумны ашадынъ ап-ач балаларынънен!
Энди бакъ, отуралар! — барем, шу тилленджилер ашагъайды сизлерни!
_Кылына_
Отурсалар отурсын, ким оларны чагъыра!
_Бу сёзлерни айтып эвнинъ къапысыны ача.
Куць батакълыкъкъа къачып кете.
Тилленджилер ерлеринден турып, эвнинъ аятына чапып кирелер.
Кылына элинде къопкъасы, орман озенчигине ашыкъ-аджеле бара, къопкъасыны шапырдатып сувгъа ура, къопкъасына сув толдурып, яваш адымларнен къайтып келе.
Къапыгъа якъын ерде япынджасынен бетини орьтип, диваргъа таянып тургъан Мавканы абайлай._
_(Токътай, ве элиндеки къопкъасыны ерге къоя)._
Буда ким я?..
Эй, сен не?
Саргъушсынъмы, шу, я да бузлап къалдынъмы?
_(Мавканынъ омузындан тутып сильке)_
_Мавка_
_(зар-зорнен, агъыр ёргъунлыкънен чекиїиир киби)_
Мени юкъу баса...
Къыш юкъусы...
_Кылына_
_(Онынъ бетини озюне айландыра ве оны таный)_
Сен не ичюн мында кельдинъ?
Екъса, санъа иш акъкъынъны бермедилерми?
_Мавка_
_(бир ань эвельки тавур иле)_
Кимсе тёлеп оламаз меним акъкъымны.
_Кылына_
Сен кимни арап кельдинъ?
О, ёкътыр мында...
Билем, сен онъа кельдинъ!
Айт манъа!
Сен айт, манъа, сенинъ ойнашынъмы, о?
_Мавка_
_(кене шу тавурнен)_
Шимдикидай танъда дегиль, айдын, шенъ танъда...
о, энди ольген эди...
_Кылына_
Сен акълынъны ойнаткъансынъ!
_Мавка_
_(кене шу тавурнен)_
Азатым мен, мен — азат...
Кичкене бир булутчыкъ коклерде кезер...
эйхат, бир озю, гъам-кедерли, эфкярлы мейюс кезер...
Я къайда мавы, шемшек?
_Кылына_
_(онынъ къолундан тарта)_
Деф ол!
Кутьме башымны!
Даа неге турасынъ?
_Мавка_
_(ёргъун алда къапыдан чекилерек)_
Иште, турам, бакъам мен, сиз недай бахтлысынъыз!
_Кылына_
Барем, сен тургъай эдинъ тылсымлы несне киби!
Мавка бирден къуру япракълы, агълавукъ пытакълы оксюзталгъа чевириле.
_Кылына_
Шаша, ве бираздан озюне келип кинае иле.
Ана санъа!
Корьдинъми!
Айтмагъан эдимми мен!
Эндиден сонъ бу ерде тура-тура безмезсинъ!..
_Огъланчыкъ_
_(эвден чапып чыкъа, Кылынагъа бакъып)_
Аначыгъым, къайдасыз?
Биз ашамакъ истеймиз, къартий исе бир шей бермей?
_Кылына_
Эй, джоюл мындан!
_(Огъланчыкъкъа эгилип, фысылдай)_
Мен анда, печь астында, отьмек сакълагъан эдим, къартий тышкъа чыкъкъанынен — оны алып ашанъыз.
_Огъланчыкъ_
Сизми шу оксюзталны бу ерге кетирдинъиз?
Неге керек о мында?
_Кылына_
Чокъ шей бильмек истейсинъ!
_Огъланчыкъ_
Мен онынъ пытагъындан къавал ясайджам.
_Кылына_
Манъа эпси бир!
_Огъланчыкъ оксюзталдан бир пытакъ кесип, эвге кирип кете._
_Азгъан, сачлары оськен, къафтансыз, башы ялынбаш Лукаш ормандан чыкъып келе._
_Кылына_
_(къуванчындан.
къычырып йибере, лякин оны козь сюзгючинден кечирген сонъ, къуванчы басыла, ачувы чыкъа)_
Не исе де къайтып кельди!
Бунджа, вакъыттан берли къайдаларда юресинъ?
_Лукаш_
Сорама!
_Кылына_
Сорама экен!
Серсеридай юрьгенсинъ ким бильсин къайдаларда, «сорама» эмиш, бакъса: Вай, меним джаным-козюм, Менден сорап отурма...
Анав ерде мейхане Дюнья тургьандже тура, анда исе кейф мата сефа сюре заваллы къафтан иле къалпагъынъ.
_Лукаш_
Мейханеде олмадым...
_Кылына_
Эй, ахмакъ, ким инаныр!
_(такъмакълап баиїлай)_
Шу пьянсагъа ола турып омюрчигимни якътым, куйдюрдим!
_Лукаш_
Сус, дейим мен!
Афырма!
_Кылына къоркъкъанындан сусып къала._
Энди исе мен сенден, сорайым!
Къайда Эмджемнинъ эмени?
Ондан тек кутюк къалгъан.
_Кылына_
_(бирден шаьималай.
Лякин бираздан сонъ эсини топлай)_
Мында немиз бар эди — ачлыкъ чекмелимизми?
Мында кельди туджджарлар, оны сатын алдылар.
Эмен олса не олгъан?
_Лукаш_
Лев эмджем оны кесмем, дие ант эткен эди.
_Кылына_
Лев эмдже ольди энди, кетти о бир дюньяга — не файда бар антындан?
Мен ве я сен о вакъыт буны емин эттикми?
Манъа къалса орманны сатар, я да темизлеп ер ачардым, эр кесте олгъандай топракъ олсун, неге керек мына шу шейтан толу орманлыкъ!
Акъшам олса азбаргъа чыкъсанъ отюнъ патлайджакъ!
Эм де бизге ормандан бармы бир дирем файда?
Бизлер онынъ ичинде къашкъырлардай юремиз, керчектен де бираздан къашкъырдай улуйджакъмыз!
_Лукаш_
Сус!
Сус!
Кес сесинъни!
Сус дейим!
_(онынъ сесинде делиджесине бир къоркъу сезиле)_
Дейсинъми...
Орманны сатмакъ...
Кесмек керек...
Я барып да...
Айткъанынъдай олмазмы?
_Кылына_
Насыл?
Къашкъырмы...
_Лукаш_
_(элинен онынъ агъзыны орьте)_
Екъ, девам этме!
_Кылына_
_(ондан къуртуларакъ)_
Аллахдан къоркъ!
Саргьушсынъмы, делисинъми, козь тийдими не мараз?
Кир ичери.
_Лукаш_
Шимди...
мен кирерим...
шимди...
Шимди...
мына шимди...
бираз даа сув ичейим.
_(тизлери устюне чеке ее къопкъадан сув иче.
Сонъра еринден къалкъа ве ойчан назар иле огюне бакъып, тургъан еринде къыбырдамайып тура)._
Кылына Не олды!
Не тюшюнип турасынъ?
_Лукаш_
Менми?
Мен...
бильмейим...
_(Экиленип)._
Мен бурада олмагьанда мында бирев кельдими?
_Кылына_
_(къатиетликнен)_
Ким мында келе билир?
_Лукаш_
_(козьлериниерге алып)_
Бильмейим...
_Кылына_
_(кинаели кулюмсиреп)_
Сен бильмейсинь, бельки мен бир шейлер биледирим...
_Лукаш_
_(теляшланып)_
Сенми?
_Кылына_
Я не!
Кимни беклегенинъни ашагъан отьмегим киби билем, лякин чокъ языкъ! — нафле ерде беклейсинъ Олгьан олса биле о, багьанагьа чеврильди...
_Лукаш_
Сен не дейсинь шу?
_Кылына_
Эшттигинъи сёйлейим.
_Анай_
_(эвден атылып чыкъа ве эллерини керип, Лукашны къучакълай.
О, сувукълыкънен къаршылап ала)_
Огълум!...
Вай, меним огъулчыгъым!
Мынавы джады иле яндым, куйдим, къаврулдым!
_Лукаш_
_(сескенип)_
Анги джадынен?
_Анай_
_(Кылынаны косьтерип)_
Мынавынен!
_Лукаш_
_(кинаели кулюмсиреп)_
Бу да энди джадымы? — Бакъам, сизинъ къысметинъиз джадыларгъа къайнана олып юрьмек экен де!
Бунда ким къабаатлы?
Сиз оны истединъиз!
_Анай_
Онынъ бойле перишан, эдепсиз олгъаныны бильген олса эдим мен!..
_Кылына_
_(лакъырдыгъа къарыша)_
Вай, нишлейим!
Ким айтса да сен айтма!
Сенинъ киби джадыны, сенинъ киби першанны алем даа корьмеди!
Лукаш, амма ананъ бар!
Эгер онынъ агъызына Демир тыкъсанъ кемирир!
_Лукаш_
Бакъам-корем, сен озюнъ, демирден де къаттысынъ.
_Кылына_
Мени къорчаларсынъ деп сенден ярдым беклейим!
Шу ананынъ шу баласы!
Айса, анги маразгъа,
Мени алдынъ?
Бу ерде къалдырмакъчюн алдынъмы?
_Анай_
_(Лукашкъа бакъып)_
Айтса онъа бир шейлер, агъызыны къапатсын?
Не, мен онъа бу ерде аякъ сюрткен бир чулмы?
_Лукаш_
Эй, токътанъыз, берсенъиз, манъа тыныш алмагъа?
Эвден дегиль, алемден ёкъ олып кеткенимни истейсизми, не мараз?
Валлайы, ёкъ оладжам!
_Кылына_
_(анайгъа бакъып)_
Сонъ!
Беклегенинъ чыкътымы?
_Анай_
Сен огълунъдан корь, тыпкъы бойле шейлерни!
_(ачувланып эвге тараф кете.
Босагъада Кылынанынъ, элинде къавалы, эвден чапып чыкъкъан огълунен расткелише)._
Джоюл мындан, аджине!
_(Огъланчыкъны итеп йибере ее къапыны таре этип къапатып эвге кирип кете)._
Огъланчыкъ Бабам, сиз кельдинъизми?
_Лукаш_
Эбет, меним огъланым.
_(«огъланым» сёзюне кинаели тюс бере)_
_Кылына_
_(тесирли бир тавурнен)_
Айт, сен онъа, бакъайым, не деп чагъырмакъ керек, эмдже демейджектир, я?
_Лукаш_
_(бираз утансырап)_
Мен бир шей демейим де?
Кель яныма, кель мында, къоркъма, кель, огълум.
_(Баланынъ беяз сачларыны сийпалай)._
Бу къавалны ким, озюнъми ясадынъ?
_Огъланчыкъ_
Озюм.
Лякин къавал чалмагъа бильмейим мен.
Сиз исе!
_(Къавалны Лукашкъа узата)._
_Лукаш_
Эй, огълум, меним чалгъым энди кечмишке дёнди?.
_(Эфкяр иле тюшюнджеге дала)_
_Огъланчыкъ_
_(океленип)_
Эбет!
Манъа чалмагъа истемейсиз!
Айтса, анай, нечюн бабам истемей манъа чалмагъа?
_Кылына_
Даа не!
Чалгъы санъа керекми?
_Лукаш_
Берчи къавалны.
_(Къавалны элине ала)._
Яхши къавал.
Оксюзталдан ясадынъмы?
_Огъланчыкъ_
Эбет, анавы талдан.
_(Мавканынъ чеврильдиги оксюзталны косыпере)._
_Лукаш_
Не ичюндир мен оны эвель корьмеген эдим.
_(Кылынагъа бакъып)_
Сен отурттынъмы?
_Кылына_
Ким оны отуртаджакъ?
Оксюзталдан ясалгъан къазыкъ, иште, ешерген.
Дерсинъ сувдан оселер — бакъса бу ягъмурларгъа!
_Огъланчыкъ_
_(бираз гевезеленип)_
Я не ичюн чалмайсынъыз?
_Лукаш_
_(тюилюнджели тавур иле)_
Чалайыммы?..
_(Чалмагъа башлай.
Башта явашчыкътан, сонъра кучьлюдже чала, бираздан бир заманларда Мавкагъа чалгъан веснянкагъа кече.
Къавал адам киби, сёйленмеге баиїлай)._
«Не де татлы чала, дерин, деринден ала Кокюс тахтамны яра, та юрегим чапалана...»
_Лукаш_
_(элиндеки къавалыны тюшюре)_
Вай!
Бу недай къавал?
Муджизе!
Муджизе!
Огьланчыкъ онынъ къычыргъанындан къоркъуп, эвге чапып кете.
Айтчы, ырымджы джады, бу насыл бир оксюзтал?
_(Кылынанынъ омузыны къапкъачлай)_
_Кылына_
Джоюл меним башымдан, къайдан билейим?
Сенинъ тавабанъ киби мен орманлар эхлинен иш корьмейим!
Истесенъ, кес де ат оксюзталны, санъа ясакъ этемми?
Мына балта, кес де ат.
_(Аяттан балта алып чыкъа)_
_Лукаш_
_(балтаны элине алып, оксюзталнынъ янына келе, балтаны онынъ ана негизине саплай, оксюзтал далларыны озюне тартып, къуру япракъларынен шувулдай.
Балтаны котерип, бир даа саплайджакъ ола.
Лякин сапламай, эллерини ашагъы саркътыра)_
Ёкъ, къолум бармай, кесалмайым...
недир сыкъа юрегимни...
_Кылына_
Берчи, манъа балтаны!
_(Лукашнынъ элинден балтаны чекип ала ве оксюзталгъа котере)._
Шу ань коктен Перелесник атеиі киби метеор-йылан къияфетинде ерге эне ве оксюзталны къучакълай.
_Перелесник_
Мен сени къуртарырым, меним севгилим!
_Оксюзталны бирден атеш сарып ала.
Атеш оксюзталнынъ уджларына барып еткен сонъ, эвге уджюм эте; эвнинъ тобан дамы туташа; сонъра бутюн эв атеш ичинде къала.
Лукашнынъ анасы, Кылынанынъ балалары: «Яна!
Яна!
Къуртарынъыз!
Вай, янгъын!...» деп къычырышып, эвден чапып чыкъалар.
Анай ве Кылына чапкъалашалар, янаяткъан эвден эллерине не илишсе, оны алып чыкъалар, ве устьлеринде Тилленджилер отургъан богъча ве чувалларны да алып чыкъалар, сонъра тилленджилер шу чувалларгъа кирип гизленелер.
Балалар къопкъаларнен сув ташып янгъынны сёндюреджек олалар, лякин янгъын даа бетер кучьлене._
_Анай_
_(Лукашкъа бакъып)_
Не турасынъ?
Къуртар мал ве мулькюнъни!
_Лукаш_
_(козьлерини эвнинъ чечекдай къувурчыкъ атешнен сарып алынгъан бельтахтасына тикип)_
Мал-мулькми?
Бельки анда куль олур бедбахтлыкъ да!
_Эвнинъ бельтахтасы шатырдап къырыла, кокке къыгъылчымлар котериле, эвнинъ таваны чёке ве эв бус-бутюн атешнинъ къучагъында къалып кете.
Кокте агъыр беяз булут ялдап келе ве къар ягъып башлай.
Бираздан сонъ къар пердеси артындан ич бир шей корюнмей къала, тек, атешнинъ ал ялынлары янгъын нереде олгъаныны косьтерип туралар.
Бир къач вакъыттан сонъ атеш сёне, ве къар сийреклеширкен янгъыннынъ тютеп, аджджы-аджджы куюк къокъугъан къара изи корюне.
Лукашнынъ анасы, Кылынанынъ балалары ве богъчалар къайдадыр гъайып олгъанлар.
Сийрек къар пердеси артында даа янгъын барып етмеген ахыр, араба ве башкъа ходжалыкъ алетлери козьге чарпмакъталар._
_Кылына_
_(элинде сонъки торбаны тутып ве Лукашнынъ енъинден тарта)_
Эй, Лукаш!
...
Къыбырдаса!
Не къатып къалдынъ?
Богъчаларны ташымагъа ярдым эткейдинъ!
_Лукаш_
Я сиз бутюн меджюзлерни алып чыкътынъыз.
_Кылына_
Эджельден къоркъ!
Сен нелер сомурдайсынъ шу?
_Лукаш_
_(сакин ве тылсымлы сес иле куле)_
Мен, апайым, сиз корьмеген шейлерни корем.
Мен энди акъылландым...
_Кылына_
_(къоркъуп)_
Вай, меним акъайчыгъым, сен не айтасынъ шу...
мен къоркъам!
_Лукаш_
Неден къоркъасынъ?
Делиден къоркъмаз эдинъ, Акъыллыдан къоркъасынъмы?
_Кылына_
Лукашчыгъым, юрь, кетейик койге!
_Лукаш_
Мен кетмейджем!
Мен ормандан кетмейджем.
Мен орманда къаладжам.
_Кылына_
Не япаджанъ сен мында?
_Лукаш_
Мында не, даа чалышмакъ керекми?
_Кылына_
Я неге яшайджакъмыз?
_Лукаш_
Я яшамакъ неге керек?
_Кылына_
Валлайы, акъайчыгъым, сен не, акълынъ ойнаттынъмы, я да бир шей олдымы?
Сен пек къоркътынъ, къоркъудандыр бу алынъ.
Юрь, кетейик, юрь, койге.
Ырымджы къартанайны чагъырайым, о, санъа кырна этсин къоркъунъдан!
_(Онынъ къолундан тарта)._
_Лукаш_
_(онъаенгиль, усткюймедже тебессюм иле бакъа)_
Я бу ерде ким янгъын къалымтысын къорчалайджакъ?
_(Араба ве ходжалыкъ алетлерини косьтере)_
_Кылына_
_(бикелердже)_
Вай, сен керчек айтасынъ, алып кете билелер!
Эгер анав койлюлер корьген олса янгъынны, арт-огюне бакъмайып, чапып келирлер мында.
Оладжакъ шей олды, энди, Лукашчыгъым.
бу ерде бираз бекле, мен барып ат булайым, — бизим атлар янгъында эписи янды кетти! — не тапсакъ арабагъа оны юклеп кетермиз, разы олса сойларынъ, сыгъынырмыз оларгъа...
Вай, напайым!
Бир чаре этип къуртулмакъ керек...
_Сонъки сёзлерини орман бетке чапып кетеяткъанда айта.
Лукаш оны сакин кулькю иле озгъара.
Бираздан сонъ Кылына козьден гъайып ола._
_Орман тарафтан устюнде, узун этекли беяз кольмеги, башында эскиджесине багълы беяз шалы олгъан насылдыр бир юксек бойлу къаралты якъынлашып келе.
О, гуя кучьлю ельге къаршылыкъ косьтергендай къамбурайыпча адымлай, кяде бир токътала ве недир къыдыргъан киби ашагьы эгиле.
Бираз якъынлашкъан сонъ.
Янгъын олгъан ерден авлакъчаракъта осеяткъан бурюльген чалылары янында токътай, догърула ве шунда онынъ ёргъун къияфети Лукашнынъ къияфетине бенъзегени ачыкъ-айдын корюне_
_Лукаш_
Сен кимсинъ?
Сен бурада нишлейсинъ?
_Къаралты_
Мен — джоюлгъан Такъдирим,
Чытырманлыкъ ичине бибашлыкъ джетекледи.
Энди орман ичинде туман киби джайрайым,
Эп ашагьы эгилем, кечип кеткен дженнетке ёл арайым Вай, анавы сокъачыкъ къарнен орьтюльген энди...
Вай, эбедий джоюлдым чытырманлыкъ ичинде!..
_Лукаш_
Къырса, меним Такъдирим,
Бурюльгенден пытачыкъ Къар сипирип, къар устюнде озюнъе Ачмакъ ичюн сокъачыкъ.
_Такъдир_
Бир заманлар орманда баарьде кезген эдим.
корюнсин деп ёл-излер гуль, чечеклер эккендим.
Сен озюнъни сыкъмайып, чечеклерни таптадынъ.
Къайда ёл къыдырмалы?
Дере, байырда бир алямет къалмады...
_Лукаш_
Къар астында тапалмасанъ чечеклернинъ изини къучагъынъа, Такъдирим,
Топла сен шу вадийни.
_Такъдир_
Эллерим буз кесильди, къыбырдамай пармакъларым....
Вай, энди мен агълайым, энди дуям мен бите меним ёлларым.
_(Ынърана-ынърана кете)_
_Лукаш_
_(къолларыны онъа тараф узатып)_
Токъта, бер бир меслеат:
Такъдирсиз бармы аят!
_Такъдир_
_(Лукашнынъ аякълары астындаки топракъны косьтерип)_
Озь далындан кесилип ерде яткъан пытакъдай.
_(Къамбурайып кете, ве къарлар ичинде козьден гъайып ола)_
_Лукаш Такъдир косьтерген ерге бакъып, эгиле ве ерде оксюзталнынъ пытагъындан ясалгъан къавалны коре; къавалны элине алып, бем-беяз аланлыкъ бойлап кете ве акъкъайыннынъ янына келе.
Акъкъайыннынъ къардан агъаргъан салпыравукъ узун пытакълары астында отурып, кя де бир-де бала киби кулюмсиреп, элиндеки къавалны козьден кечире.
Къияфетинен Мавканы анъдыргъан енгиль, беяз, буллюр киби къаралты акъкъайын артындан пейда ола ве Лукашнынъ узерине эгиле._
_Мавканынъ къияфети_
Чалса манъа, чал манъа, юрегимни сеслендир!
Менден энди дюньяда тек бир юрегим къалды.
_Лукаш_
Бу сенсинъми?...
Къан ичиджи обур олып кельдинъми, ичедженъми къанымны?
Ич!
Иче бер!
Иче бер!
_(кольмегининъ огюни ача)_
Яша меним къанымнен.
Шай япмалы, сени мен телеф эттим...
_Мавка_
Ёкъ, гузелим, сен манъа кескин пичакъ оксюзтал пытагъына сес берген киби, сен манъа джан багъышладынъ.
_Лукаш_
Джан багъышладым?
Лякин тенинъни телеф эттим!
Энди кимсинъ, несинъ сен?
Бир колетке!
Хаялет!
_(сёзнен беян этильмейджек бир яныкъ иле онъа бакъа!)_
_Мавка_
О-о!
Сен янма, яныкълама тениме!
Айдын атеш киби теним айдынланды.
темиз, бюллюр шарап киби ойнакълап, учкъунлары иле бол-бол къанатланды.
Енгиль, йымшакъ кульге чевирилир, тувгъан топракъ узерине сепилир, сувнен бирге бир оксюзтал отуртыр, ве бундан сонъ меним сонъум башланыр.
Адамлар да эп келирлер.
Эписи — фукъареси, байы, шенъи, къасветлиси, гъам, къуванчын алып келип къаршымда турар, къальбим исе оларнен субетлер къурар.
Мен оларгъа сесленирим, оксюзтал япрагъынынъ фысылтысынен, мен оларгъа хош къавалнынъ сесинен, пытагъыма къонгъан гъамлы чыкъларымнен Сесленирим, сырларым.
Орманлыкъта эрте баарь маалинде хаялсырап, къавал чалып юрьгенинъде манъа айткъан йырлырынъны йырларым Мен оларгъа, гузелим...
Ялварам мен, чал, севгилим!
_Лукаш чалмагъа башлай.
Ильк чалгъан нагъмелери къыш рузгяры киби, телеф этильген ве унутылмаз бир шейге нисбетен языкъсынув киби янъгъырайлар, сонъра нагъменинъ сурьаты арта, баягъы джанлыджа, эфкярдан из къалдырмагъан гъалибане ашкъ нагъмеси киби янъгъырай.
Музыка денъишкени киби, къыш муити де денъише, акъкъайын къувурчыкъ япракълары иле шувулдай, чечеклеген орманлыкътан баарь сеслери эшитиле, зулмат киби къаранлыкъ къыш кунюнинъ ерине баарьнинъ ай-ярыкъ геджеси келе.
Мавка бирден, башында йылдызлардан токъулгъан чембери иле эвельки дюльберлигине наиль ола.
Лукаш бахтлы бир киши киби, онъа тараф адымлай._
_Рузгяр тереклернинъ бем-беяз чечеклерини авелендире.
Чечеклер авелене-авелене шу эки ашыкъны орьте, сонъ гурь къаргъа чевирилелер.
Къар бираз тынгъан сонъ, кене пытакълары агъыр къарларнен юклю къыш манзарасы пейда ола.
Лукаш, элинде къавалы, акъкъайынгъа ясланып козьлери юмукъ, дудакъларында бахтлы тебессюм къатып къалгъан.
олда къыбырдамайып отура.
Башынынъ устюндеки къар къалпакъ киби обалангъан, устю-башы ап-акъ къар.
Къар исе токътамайып эп ягъа..._
## КИРИШ
Волыньдеки къадимий, гурь иптидаий орман.
Орманнынъ ортасында кенъ аланлыкъ, аланлыкъта къадимий меше ве агълавукъ акъкъайын осе.
Аланлыкънынъ четлери чалылар, къамышлыкъларнен сарылгъан, бир еринде исе ем-ешиль сазлыкъ корюнип тура.
Бу дагъ озенчигинден асыл олгъан орман голюнинъ ялылары.
Озенчик гурь ормандан акъып чыкъып, гольге тюше, ве гольнинъ о бир тарафындан чыкъып кене гурь ормангьа акъып кете.
Гольнинъ озю — чокъ сакин, юзю сюмер отлары ве замбакъларнен орьтюльген олса да, орталарына таба ачыкъ, далгъачыкълар инджеден чалкъанмакъталар.
Бу ерлер кийик, сырлы.
лякин мейюс дегиль, аксине назик орман дюльберлиги иле джанлыдырлар.
Эрте баарь маали.
Орманда ве шу аланлыкъта отлар ильк япракъ чыкъаргъанлар, акъбардакълар ве мышыкъ оту чечек ачкъанлар.
Тереклер даа япракъ ачмагьанлар, лякин пытакъларындаки буртюклери энди къабаргъанлар.
Гольни орьткен туман де орьтю киби тынчсакин тура, де ельден далгъалана, де гольнинъ ачыкъ-мавы сувларынынъ юзюни ачып йыртыла.
Орманда насылдыр бир шамата къопа, озенчик раатсызланып, шувулдай, ве онынъ сувларынен берабер ормандан Бент Йыкъыджы чапып чыкъа.
О. яш, акъчиль, мавы козьлю, къуветли, ве айны заманда чевик къоллу бир несне; устюндеки урбалары ренк-ренк, къою сары тюстен тутып, ачыкъ-мавы тюске баргъандже парыл-парыл парылдайлар.
Акъып кельген озенчикнинъ сувларынен берабер озюни гольге ата, сув устюнде чапкъалай, гольнинъ юкъусырагьан сувларыны далгъаландыра; туман, дагъыла, сув морара.
_Бент Йыкъыджы_
Вадийлерге дагълардан энем, чапам, атылам.
Копюрлерни сындырам, инсанлар арамлагъан тыйнакъларда бентлерни йыкъам.
Иыкъмакъ бир ардждыр, — яш баарьнинъ сувлары азатлыкъдай яп-яштыр.
_(Сувны даа зияде далгъаландыра, су еда бир іиейлер къыдыргъан киби де чома, де чыкъа)._
_Потерчаталар_
_(Устлеринде беяз кольмеклери олгъан, чырайлары акъ-кесик эки балачыкъ замбакълар арасындан чыкъа)._
_Биринджиси_
Сен бу ер де не япасынъ?
_Экинджиси_
Бизни нечюн уянтасынъ?
_Биринджиси_
Йымшакъ-йымшакъ ер ясап, яткъызды, биз, тосунларны.
анам таш, къум устюне тёшеди ёсунларны, ортти замбакълар иле, юкълатты йырлар иле:
«айя-айя-аййяларым, юкъланъ, меним балаларым!»
_Экинджиси_
Я, сен мында не арайсынъ?
_Биринджиси_
Мында кимни къарайсынъ?
_Бент Йыкъыджы_
Та яшлыкътан севдигим Сув Перисини, алемде ич тенъи ёкъ сувлар чаричесини!
Дерелер, вадийлерни, дагъ, чёллерни доландым, лякин голь мелеги киби назик яр буламадым.
Гольни алт-усть япарым, амма оны тапарым!
_(Бар кучьнен сувны буландырып башлай),_
_Потерчаталар_
Вай!
Вай!
Токъта!
Къайнама!
Эвимизни йыкъма!
йыкъма!
Анайымыз къургъан къульбе кичкенечик бойле де, бабасызмыз, бизим эвчик факъир, джампик, джампичик.
_(Ялвараракъ, онынъ къолларына япышалар)_
Сувукъ гольге далармыз,
Сув Перисин тапармыз, балыкъчы, ята анда Сув Периси — сыртында.
_Бент Йыкъыджы_
Тез-тез оны быракъсын!
Чалт-чалт яныма чыкъсын!
Потерчаталар сувгъа чомалар.
Ялдап чыкъса, гузелим!!!
_Сув Периси сув устюне чыкъа, авучларыны бир-бирине кетирип, джильвеленип куле.
Башында эки чембер — бири буюк ве ешиль, экинджиси кичкине, инджилерден ясалгъан таджгьа бенъзей, марамасы тадж астындан ерге саркъа._
_Сув Периси_
Бу сенсинъми, севгилим?
_Бент Йыкъыджы_
_(къоркъунчлы)_
Сен не япа эдинъ анда?
_Сув Периси_
_(онъа тараф ялдагъан киби ола, лякин янындан ялдап кечип кете)._
Бутюн гедже тюшюндим тек сени, козьбебегим, Козьяшларым акъты ерге оларны сом мешребеге джыйдым.
Санъа зар олуп, Мешребем ташты толуп.
_(Къолларыны джайып, къучакъ керип, онъа тараф ялдай ве, кене, янындан ялдап кечип кете)._
Бир алтын ат голь сувуна, сонъ, бакъ, гольнинъ ташкъанына.
_(илакъылдап куле)._
_Бент Йыкъыджы_
_(кинаенен)_
Я, не сизинъ батакъта севелерми акъчагъа?
Сув Периси онъа якъынлаша, о исе сувны далгъаландырып, ондан юзюни огюре.
Энъ яхшысы, Сув Периси отургъайды озь еринде.
сом балыгъы, къыскъычбакъа япышмасын, дие сачкъа, отургъайды теренде.
Мына, джаным, сёз неде!
_Сув Периси_
_(онъа даа да якъынлаша, эллеринден тута, козьлерининъ ичине бакъа)._
Ачувландынъмы не?
_(Ийлекярлыкънен)._
Не билейим, джанчыгъым, къальбим якъкъан къорчыгъым!
_(Яваштан.
куле, о, исе асабийлене)._
Къайдаларда юрдинъ, сен?
Чаричени дегирмен мелегине корьгенсинъ тенъ!
Къышта, узун геджелери яна къызнынъ козьчиклери.
нафле ерде панчыкълар Онъа бермез дукатлар!
_(Онъа пармакъ саллап, шакъылдап куле)._
Пек яхшы корем сени, сенинъ тембель фентинъни.
мен сени афу этем, чюнки сени пек севем!
_(миджазий пафос иле)_
Узун-узун бир аньге санъа садыкъ къалырым, бир дакъкъагъа сенинънен незакетли олурым.
хаинликни богъарым!
Сабадан уйлеге къадар изни сувлар тутмазлар мендай — сенинъ яренъдай, я да сенинъ опькенъдай!
_Бент Йыкъыджы_
_(эллерини джайып, онъа къучакъ кере)._
Айды, кель барышайыкъ!
Голь узьре учушайыкъ!
_Сув Периси_
_(онынънен эль-эльге тутушып, чевик-чевик айлана)._
Буллюр киби сув устюнде, сап-сары къамыш, къум устюнде инджи чембер киейик, шенъ бир оюн тёшейик!
Ух!
Ух!
Ойнай, сув сепише, сувларны чалкъандыралар.
Сувулар ялыларгъа урула, сув отлары шувулдай, къамышлар арасындаки къушлар учып кетелер.
_Сув Атасы_
_(Гольнинъ ортасында сув астындан чыкъа.
Бу — иптидаий, къарт бир ихтияр; узун сачлы ее ёсунларнен къарышкъан узун акъ сакъалы та къарнындан ашагъы саркъкъан.
Устюнде ренкли балчыкъ джуббе, башында къабурчакълардан ясалгъан тадж.
Сеси бираз басыкъча олса да, къалын ее сагълам)._
Бизим сакин сувларнынъ тынчлыгъыны ким бозды?
Сув Периси ве аркъадашы бирден токътайлар ве тараф-тараф къачалар.
Утан, арлан, къызчыгъым!
Сув Чаричесине ябанджынен ойнамакъ айып дегильми?!
Айып!
_Сув Периси_
О, ябанджы дегиль, баба!
Танымадынъмы?
Я, бу — Бент Иыкъыджы да!
_Сув Атасы_
Таныйым, я, таныйым!
Сув къавминден олса да, бизлерден дегильдир о, Ийлекяр ве хаиндже бир табият бар онда Баарь кельсе пек къутура, чаялана ойнакълай, йыл бою сув перилери голь башына токъугъан мухтешем эм де гузель чемберни йыртып ата, Яш-къарт демей, къушларнынъ отьлерини патлата, оксюзталны девире, тамырындан сувура, ве, заваллы потерчата-етимлерни аджымай, сув сепе де оларнынъ чырагъыны сёндюре.
меним тегиз ялымны тыр-мыр эте, хырпалай, къарттыр, демей, эп меним раатлыгъымны боза.
Я, о, язда къайда юре?
Кунеш меним къадемден ачкозь къара къарталдай сувларымны ичкенде, сувсызлыкътан саильде къамышларнынъ башлары солуп-талып бунчукъдай, къуру ерге саркъкъанда, олеязгъан замбакълар джыллы монълу сувларгъа башчыкъларын эггенде къайдаларда кезди о?.
Къайдаларда о вакъыт?
_Сув Атасы 6у сёзлерни айтыркен, Бент Йыкъыджы Сув Перисине онынънен бераберликте орман озенчиги бойлап къачып кетмекни теклиф этип, башынен гизлиден ишмар эте._
_Бент Йыкъыджы_
_(гизли кинаенен кулюмсирей)._
О вакъыт денъиздем, деде, Къадесини кунеш ичип, къурутмасын деп,
Океанус ярдымгъа мени чагъыра.
Денъиз Чарыны, деде, билесинъ, динълеменли!
Иште, хызмет — буны сен озюнъ яхшы билесинъ.
_Сув Атасы_
Эбет, эбет, о вакъыт денъизлерде кезесинъ...
манъа исе эскиден джан-достумнынъ кузь ягъмуры узатмагъан олсайды шунда ярдым къолуны кетер эдим бувгъа дёнюп, ёкъ олып.
_Бент Йыкъыджы дуйдурмадан сув астына гизлене.._
_Сув Периси_
Бабачыгъым!
був деген був ёкъ олмай.
Бувлардан текрар-текрар сувлар асыл ола да!
Сув Атасы Бакъса, сен акъыллыгъа!
Тез чом сувгъа!
Етер бош лаф этип отургъанынъ!
_Сув Периси_
А, шимди, шимди, бабам!
О, ёкъ мында, бабачыгъым, Тек, тарайым чыбалгъан мына шу либасларны.
_(Белиндеки тарагъыны алып, ялы бойларындаки от-оленлерни тарай)._
_Сув Атасы_
Айды, тара.
Озюм де севем тертип, низамны,
Тара, тара.
Ишинъни битиргендже бурада отурырым, беклерим.
Анавы замбакъларны тюзет, гузель, тем-тегиз яйылсын, барем, олар, анавы башыбозукъ хырпалагъан макъатны сюмеротлары иле гузель этип орь.
_Сув Периси_
Яхшы, баба.
_Сув Атасы къамышлар арасына гизлене ве Сув Перисининъ ишини козете; козьлери яваштан юмулып кетелер._
_Бент Йыкъыджы_
_(сув тюбюнден чыкъып Сув Перисине фысылдай)._
Тал артына бар, сакълан!
_(Сув Периси козь къыйыгъындан.
Сув Атасына бакъып, гизлене)._
Кечип, айланмалардан дегирменге барармыз, бентлерини йыкъармыз, дегирменджи къызыны шу ань сувгъа богъармыз.
_(Сув Перисининъ элинден тута ее онынънен.
берабер тез-тез кете.
О бир ялыгъа етмезден.,Сув Периси токътала ее къычыра)._
_Сув Периси_
Вай, эменге илиштим!
_Шу ань Сув Атасы уяна, ёлны кестирип чыкъа ве Сув Перисини тута._
_Сув Атасы_
Ах, сеними ярамаз?!
Косьтеририм мен санъа сув перичиклерини ёлдан насыл урмакъны!
Ананъ Дагъ Бораныдыр, барып онъа шикяет Этерим мен устюнъден.
Сонъ корерсинъ мерафет!
_Бент Йыкъыджы_
_(шакъылдап куле)_
Шимдилик манъа етер!
Даа кезип тоярым!
Эльвида, Перичигим, толдур мешребелеринъни!
_(Озюни орман озенчигине ата ве козьден гъайып ола)._
_Сув Атасы_
_(Сув Перисине мураджаат этип)._
Тез ол, дал сув астына!
Учь гедже девамында сув устюнде корюнме, асабымны къозгъама!
_Сув Периси_
_(тиреле, кетмек истемей)_
Къайсы, вакъыттан берли бизим гольде эсире олды Сув Перилери?
Мен азатым, сербестим!
Мен сув киби сербестим!
_Сув Атасы_
Меним улькемде сувлар кенди ялысыны бильмелидирлер.
Тез ол, дал сув астына!
_Сув Периси_
Истемейим!
_Сув Атасы_
А-а, истемейсинъми?
Къана-а, мында бер инджи джевхер таджынъны!
_Сув Периси_
Ёкъ!
Буны манъа денъиз чары багъышлады.
_Сув Атасы_
Санъа тадж кийип юрьмек, чокъ насип олмаз, «Къаяларда Отургъан» башынъдан таджны Бойсунмагъанынъ ичюн тез чекип алыр.
_Сув Периси_
_(къоркъаракъ)_
Ёкъ, джаным бабачыгъым, бойсунырым, сёз динълерим!
_Сув Атасы_
Айса, дал сув астына.
_Сув Периси_
_(яваштан сувгъа даларакъ)._
Мен кетем, кетем...
лякин балыкъчы иле Ойнамагъа мумкюнми?
_Сув Атасы_
Эбет.
Манъа къалса, ойнай бер.
_Сув Периси омузларынадже сувгъа дала ве аджыныкълы-аджыныкълы кулемсиререк, козьлерини юкъарыгъа тикип, бабасына бакъа._
Худжурсынъ, я, а-къызым!
Мен сени ойлайым да.
О, сени тек хырпалап, аджымай ёкъ этер эди.
Сюйреп кетер эди сени та озеннинъ астына,
Акъ тенинъни яралар да, янъгъыз быракъыр эди Насылдыр бир сазлыкъта.
_Сув Периси_
Я, о пек дюльбер де!
_Сув Атасы_
Сен кене башладынъмы?
_Сув Периси_
Ёкъ, ёкъ, ёкъ!
Мен кетем!
_(сувгъа дала)._
_Сув Атасы_
_(кокке бакъа)._
Бакъса, баарь кунеши недай къыздыра...
Уфф, тынчыкътым бираз!
Салкъынланмасам олмаз.
_(сувгъа далып, реван ола)._
# КЪЫРЫМ АКС САДАЛАРЫ
## ИМПРОВИЗАЦИЯ
Узакъларда орманлыкъта, чайырда
Нар гуллери атеш киби ачылгъан.
Дерсинъ атеш опюшлери дудакъта
Ихтираслы опюшлерге ачылгъан.
Ал дудакъкъа къонгъан опюшдай...
Юкъла, меним юрегим! Анда чайырда
Нар гуллери ачсын кенди эшкъына.
Ярыгедже ели тына, де эсе,
Дефинелер арасында кезине,
Гуя ульвий ихтираснынъ нефеси.
Тылсымлы шу корюшювни дефине
Бир ашкъ иле гизлей ярыкъ дюньядан
Летяфетли япракълары арасына.
Юкъла, меним юрегим! Гедже еллери
Эссин, тынсын, сарсын юваш дефинелерни.
Пемпе янакъ магнолия сельбиге
Незакетле, зариф-зариф сарылгъан,
Бенъзеп, севген ярын корьген келинге.
Акъ чечеклер зифтай къывыр сачларда
Титрей. Лякин ёкъ оларда марама.
Лятиф севги мараманен ортюльмез...
Юкъла, меним юрегим! Гурь магнолия
Тюз эндамлы шу сельбиге сарылсын.
Беяз далгъа келир мос-мор денъизден,
Ве къучакълар ялыдаки шу ташны.
Бахшыш киби алып келир саильге
Пияз, нияз, кумюш киби нурларны.
Ялыдаки ташнынъ къара манълайы
Парылдады назик севги далгъасындан
Пияз, нияз, кумюш киби нурланды.
Юкъла, меним юрегим! Беяз далгъа
Келип сарар ялыдаки шу ташны.
_1897 с., Ялта_
## МЕКТЮПТЕН ПАРЧАЛАР
_И. М. Сткагъа._
Меним достум! ёргъун шиирге тааджюп эйлеменъ.
Къафиелер-юкъусыз геджелер къызлары-менден къачалар.
Везин, гуя, фелек киби бир далгъа,
Чиль-парча олып кете урулгъанда ташиыкъларгъа,
Докъузынджы валны, океангъа зиль туткъан
Къудретли далгъаларны ботен ерде арайсынъыз.
Энди мени Къара денъиз тюшюнджеге далдыра, —
Денъиз кийик, фелек киби, не къанун биле, не къаиде.
Тюневин ачыкъ, сукют саатлерде Ойнай, шувулдай эди.
Бугунь исе дагъларда рузгяр булутлардан арман баскъанда
Далгъаларны саильге сакинден ёллай.
Мен шай да ятар эдим джанлы сувлар узеринде,
Ялыдаки ташларгъа о,
Эльмазларны, джевхерлерни джумертликнен аткъанына,
Кумюш-мавы мейданлыкъ узеринден кечкен,
Бирден гъайып олгъан
Алтын булутчыкъларнынъ гульдай кольгелерине,
Акъ копюклер утанчакъ ёсманынъ череси киби
Сакинден аллангъанына,
Беяз марамаларнен ортюнген
Дагъларнынъ къараргъанына бакъар эдим.
Дагълар исе раат-раат туралар,
Оларны къоруйлар саф туткъан
Юдже, магърур къара сельбилер...
.....
Мен даа демин Сизинъ челик киби
Яхшы этип дёгюльген шииринъизни
Бир даа окъуп чыкътым.
Насыл этип Сизге онынъ ичюн миннет бильдирейим?
Бир шейни икяе этейим, «хуляса»сы исе Сизден.
Биз Ай-Петриге айланчыкълы Ёл бойлап котериле эдик.
Дагъ этеклеринде килим киби тёшельген
Къувурчыкъ баш багълар, багъчалар артта къалдылар,
Шаирлернинъ энъ севимли дефинелери де,
Пемпе магнолиялар да,
Чырмавукъ къучагъында оськен къара сельбилер де,
Мухтешем, къоджаман чинарлар да корюнмейлер.
Бизге ялынъыз расткеле эди, койдешлеримиз акъкъайынлар
Явор, къара эменлер башларыны ёргъун энгенлер.
Энди олар да узакъта, артта къалдылар.
Ялынъыз, бизге когемлер, къушкъонмазлар, ювшанлар
Ёлдашлыкъ япаралар. Бираздан оларда артта къалды.
Ёл бою тек бор, къум, къызыл ве кокюльтим чакъыл.
Топракъ чыр-чыплакъ, бир шей осьмей.
Гуя шималь денъизиндеки бузлыкълар.
Къургъакълыкъ, бир чёп биле ёкъ, эр шей таш астында.
Дерсинъ эр шей эбедий апсханеде.
Кунеш сыджакъ нурларыны беяз борларгъа ягъдыра,
Рузгяр тоз-думан къопара...
Ава тынчыкъ... бир ютум сув ёкъ... дерсинъ бу ёл
Къудретли эджельнинъ юрту — Нирвана ёлу.
Къаба ташнынъ устюнде Алев киби недир парылдады:
Балабан бир чечек, гузель, тазе япракъларыны ачкъан,
Япракъларында чыкълар инджи киби парылдай.
Ташны — эр шейни енъген, къоджаман эменлерни,
Баш эгмеген когемлерни эзген ташны яргъан.
Алимлер бу чечекке ЗахіГга^а, дейлер.
Биз, шаирлер, урьмет иле онъа ташяргъан десек,
Оны дефинеден де зияде шерефлесек де ола.
_1897, Ялта_
## ШАРКЪ НАГЬМЕСИ
Дагълар кийди къан къырмызы либасыны
Ведалашып ал кунешнинъ шавлесинен.
Тыпкъы шойле, гъамдан янды юречигим,
Айрылгъанда джандан азиз севгилимнен.
Узакъ денъиз, мавы далгъа узеринде
Авелене, учушалар чагъалалар.
Сени къайда, бельгисиз бир ерлердеми
Акъкъанатлы ойларым, айт, къарасынлар?
Севгилим, сенинъ къайтып кельменъни беклеп,
Атеш якътым ичимдеки къуллелерде.
Гъурбет ильден къайткъанда ёл джоймасын, деп,
Айдынлатсын ёлчыгъынъны денъизлерде.
Эфкярлы ве сим-сия бир фереджеге
Сарылып, мен сени, нурым, беклейджегим.
Отуртаджам къара сельби фиданыны,
Эр кунь онъа козьяшларым тёкеджегим.
Къайтып кельсенъ санъа оны косьтереджем,
Гульбагъчамда осер къара сельбичигим.
Юкселир о джамилерге зенгин диярда
Минарелер узьре къара сельбичигим.
## ХАЯЛЛАР
Та балалыкъ чагъымда мен
Къальбим иле муджизеге
Ынтылгъанда, ашыкъ олдым,
Мен рыцарьлыкъ девирине.
Тааджюпли шей, ойларымны
Ич де мефтюн эталмады
Сырнен орьтюк шахзаделер,
Не де гузель къыраличе.
Бакъмаз эдим ракъибини
«Теслим ол!» — деп, серип ерге
Айкъыргъан батырларны
Тасвирлеген ресимлерге.
Эп ашагъы эне козюм,
«Ольдюрсенъ де теслим олмам!»
Деп къычырып ерде яткъан
Къырджымангъа бакъмакътайым.
Джесюр къызны къувет иле
Кендисине бойсундармакъ
Истеген шу киббар рыцарь
Улу дегиль, о, бир алчакъ.
Эсиренинъ айткъан сёзю
Юрегиме ятар эди:
«Сенинъ иле яшамам мен,
Меджбур этсенъ, ольдюрсенъ де!»
Балалыгъым, алтын деврим,
Баарь суву киби акъты.
Лякин эстен чыкъмаз баарь
Сувларынынъ шырылтысы.
Кяде мени келип тапар
Эди олар геджелери.
Ве оларгъа къошулырды
Мутхиш сытма орьнеклери.
Бакъам эвнинъ таванына,
Дерсинъ о бир эски зиндан.
Пенджереде гуя ойнай
Чечеклернинъ пытакълары.
Пенджеремден эв ичине
Къайдан кирди къызыл ярыкъ,
Бельки сокъакъ чырагъындан,
Бельки янгъындан ышыкъ?
Токътамадан не шувулдай,
Тертипсиз бир шаматамы?
Къандамарда атеш бармы,
Я, шеэрде дженк башлаймы?
Бельки меним къальбимдеки
Яра инълей явашчыкътан.
Бельки инълей батыр-рыцарь,
Даяналмай ярасына:
«Сагъ джан бармы бу сарайда?
Юреклилер бармы мында?
Кель, къардашым, чыкъ къуллеге,
Бакъ бу уруш мейданына!
Бакъ бу уруш мейданына,
Ким кимни мында енъе?
Сафларымыз узеринде
Хачлы санджакъ ельпирейми?
Шай олмаса, — лянет, лянет!
Къанларымыз сувдай акъсын.
Тувгъан юртчюн тёкюльмеген
Буздай къангъа лянет олсун!
Ёкъ! мен эштем бизим сурны!
Эп янъгъырай къувет иле...
Къатты сарынъ сиз ярамны,
Ботен акъкъан къангъа языкъ!..»
Сытма менден чекильгенде
Шай ойнарды хаялларым.
Шимди исе? — сытма кетти,
Лякин кетмей хаялларым.
Нидже кере мен озюмни
Эсирликте коре эдим.
Къандалларгъа къандалларды
Корюнмеген эллер мени.
Элимдеки силяларым
Парыл-парыл парылдады,
Лякин мени шу къандаллар
Къыбырдатмай, эп сыкъарды.
Этраф чым-чырт, дерсинъ сагъыр,
Къандамарда атеш акъмай.
Узакълардан эшитильмей
Сурнынъ кийик седалары.
Балалыкъта хаялымда
Яшагъан шу батыр киби
Къычырмагъа истейим мен:
«Сагълар бармы? Чыкъ къуллеге!
Бакъ этрафкъа, мейданларда
Корюнмейми санджагъымыз?
Корюнмесе, мен олерим,
Кесинъиз къан дамарымны,
Ирмакъ-ирмакъ акъсын къаным,
Къансызлыкътан мен олейим..
Хакъ санджакъчюн тёкюльмеген
Ал къаныма лянет олсун!..»
_Ялта, 18.ХІ.1837_
## ГЪУРБЕТЛИКТЕ КЪЫШ ГЕДЖЕСИ
Кель эглендир мени, Муза, меним севинчим!
Юрегимде бир сыкъынты бар бугунь акъшам.
Къайда къалдынъ? Учып келир эдинъ севинип,
Меним яхшы куньлеримде сени чагъырсам.
Муза
Нафле айтма! мен ёлумны шашырмадым,
Санъа якъын ерде юрьдим, даветинъни
Эп бекледим, лякин озюнъ чагъырмадынъ,
Янъгъыз къалып, сукют иле козьяш тёктинъ.
— О-о, Муза, хатырлама о аньлерни,
Гъамны уянтма, о, бир къаравул,
Тыпкъы кийик къуш, — бир аньге юкълап къала,
Юкъласа да, эр анги шытырдыдан уяна.
Корюнмеген гурь сесли сазынъны сен къур,
Явашчыкътан бир-биринен теллер сырдашсын.
Мен де санъа къурулайым, зиль тутайым,
Ве ойларым алем узьре сербест учушсын.
Муза
Баарь кельсе къайтадан
Эр шей, эр шей джанлана,
Дие йырла менимнен,
Шерефле эр чечекни,
Шерефле ашкъны,
Баарь иле кельген ильки севгини.
— Ёкъ, Муза, бу йыр уйгъун янъгъырамай,
Не ичюндир онъа зиль туталмайым.
Меним сесим гъам-кедерге сарылгъан,
Къалдырайыкъ бу тюркюни, сенинъ теллеринъ
Шенъ нагъмеге къурулгъан...
Муза
Теллер бошашмагъандже
Башкъа бир йыр башлайыкъ!
«Аякълар атеш сача,
Къызлар атешдай ойнай!
Келинъ сыраланайыкъ!..»
— Бизлер, Музам, бу йырны сыкъ-сыкъ йырламаз эдик,
Манъа бу йыр эр дайм не ичюндир ят эди.
Эр кес тюшюп ортагъа шенъ-шерамет ойнагъанда,
Мен кимсеге косьтермейип козьяшлар тёкер эдим.
Муза
Экимиз тапалмаймыз
Шенъ акъымлы лакъырды.
Башкъа йырлар баш язымыз.
Айды, йырлайыкъ, айды
Къараман тюркюсини.
Санджагъыны алып къолгъа
Къавий тута, онынъчюн
Азыр эляк олмагъа.
Къараман олеята:
Къуршун оны тез тапты.
Санджакъны эшке-досткъа
Шай диеерек узатты:
«Мен тик туттым, энди сиз тутынъыз оны къатты».
— Аман, Муза, бу тюркю тыпкъы сувукъ силядай,
Эм джесарет уянта, эм аджувлар къозгъай,
Батырнынъ ольгенини айтасынъ сен бу йырда
Мен исе хафифлигим тюшюнем ойларымда.
Аля даа хастайым, батырлыкъкъа чагъырма.
Тотлу къында юкълагъан къылычны уяндырма.
Мен эфкярлым, раатлыкъкъа олдым бираз зар
Риджа этем юрегимде ачма тазе яралар.
Муза
Мевхумсынъыз сиз, адамлар! къальблеринъиз хаста!
Эр бир шейни тутасынъыз аджувлар сарымында.
Бир хатырла, бир вакъытлар мусеффа айдын танъны
Менимнен сейир эттинъ тувгъан кокюнъ астында.
Бу диярда эфкярлы, гъамлы къара сельбилер
Ойле пек орьтелерми, кокнинъ лятиф чересини.
Айса нечюн эвелькидай сенинъ йырларынъ
Юксек учып, сербест опьмей кокнинъ мавы къуббесини?
Гъам-кедеринъ шу зинданнынъ дивары киби
Сени сарып алгъан алтынбашлы бир дагъдамы?
Кес сесинъни меним акъкъу киби сонъ йырым,
Акс алда узюледжек сонъки телим сазымда.
— Токъта, Муза, опькеленген киббар мабуде!
Сенинъ на'умют йырынъ нафле ерде янъгърай.
Сонъки телинъ узюльмезден эвельдже меним
Апансыздан, бирден патлар, сёнер юрегим.
Хатырла сен, булутсыз, айдын яз геджесинде
Сельбилер арасында йылдызлар янгъаныны.
Бизим бутюн хаяллар хафиф олсалар биле,
Хатырлатыр эди дюльбер къадын ясыны.
Барсын энди къалын туман перделери
Орьтсе орьтсин кокни эм де меним къальбимни.
Танълар дайм парылдайджакъ бизим йырларда,
Олар анда къалдырдылар шавлесини.
Сен хатырла, йырлар айтып саарьлерни
Къаршыларкен танъ атарды ошап алтынгъа.
Селямлар кунешинден денъиз байыла эди,
Нагъме барып етер эди о бир ялыгъа.
Барсын, энди кунеш киби батсын бахт,
Къарарды, морарды ягъмурлы геджелер.
Ярын кене пенджеремде кунеш корюнеджек,
Ихтираслы къальб йырлайджакъ этип седжделер.
Сен хатырла, о куню къая уджунда
Къурумгъа бакъып бирге тургъанымызны,
Далгъаларнынъ тюркюсини эзберлер эдим,
Сен исе динълердинъ онынъ йырыны.
Барсын, мени аджджы эфкяр зеэрлесин,
Лякин йырда эр зеэрге дерман бар.
Биз динълердик далгъаларнынъ йырыны,
Бу йырны бир динълеген дайм хатырлар..
Хатырласа, кунеш батып дагъларны
Атеш киби либасларгъа сарарды..
Чайырда нар гуллери парылдар эди,
Меним исе юрегимде йырлар янарды.
Барсын, меним йырларым ве гульбагъларым
Юкъласынлар сарылып къышнынъ тюшюне.
Баарь кельсе йырларым, нар гуллери
Янъы атеш киби янар, парылдар кене!
_Ялта, 15.12.1897_
## ИФИГЕНИЯ ТАВРИДАДА
(Драматик левха)
Вакъиалар Тавридада, Партенит деген ерде,
Артемида Таврическаянынъ ибадетханеси огюнде олып кечелер.
Денъиз ялысы.
Денъиз къаялы ялыгъа келип урула.
Чыплакъ, кийик, къызыл, кульренк къаялар, оларнынъ артында гурь чытырманлыкъ иле къаплы ёкъуш: дефинелер, магнолиялар, зейтун тереклери, сельбилер дагъ орманына къошулып кетелер.
Учурым башында кичкене яры дайре шекилинде бир субетхане.
Ибадетханеге алып кельген сокъачыкълар ёкъушта тереклер арасындан агъарып туралар.
Сол тарафта, мейданлыкъта къалын, юксек багъаналары, кенъ басамакълары олгъан Артемида ибадетханесининъ къоджаман порталы корюне.
Ибадетханеден бираз авлакъта эки къара сельби арасында юксек пьедестал устюнде Артемиданынъ эйкели тура.
Пьедесталнынъ узунджа тарафы бираз чыкъыкъча, седждегяхкъа бенъзей, бираз юксекче ерде атеш яна.
Ибадетханеден денъизге тараф мермернен тёшельген басамакълы сокъачыкъ узангъан.
Ибадетханеге устлеринде беяз либаслары, башларында ешиль чемберлери олгъан таврида къызларынынъ хоры кирип келе.
Къызлар чечеклер, чемберлер, тёгерек, ялпакъча синилерде чавдар ве туз, гугюмлерде шарап ве зейтун ягъы, къаделер алып келелер.
Къызлар эйкельнинъ пьедесталына чечеклер ве чемберлер къоялар.
Ве йырлайлар.
_КЪЫЗЛАР ХОРЫ КЪЫТЪА_
Тылсымлы мабуде. иляхий Артемида,
Санъа шан-у шерефлер!
Ташдай сувукъ, улу, пак, айдын мабуде,
Санъа шан-у шерефлер!
Мабуденинъ парылдагъан дюльберлигине
Сюрбетлердже козьтиккеннинъ алына языкъ.
Мабуденинъ тер-темиз, пак либасына
Кирли къолнен токъунгъаннынъ алына языкъ
Ай нурындан асыл олгъан кольгелер
Онынъ бойле сыфатындан гузель корюнир,
Оны догъмуш анасы биле танымаз,
Танып олмаз эдлядыны, танып оламаз.
Севимли Тавриданынъ къавий бекчиси,
Санъа шан-у шерефлер!
Кучьлю, аджув бильмез Окълар мабудеси
Санъа шан-у шерефлер!
Ифляс сёзнен шу раимсиз мабудени
Ашшалагъан киббарнынъ алына языкъ
Мабуденинъ аягъына магърур башыны
Эгип седжде этмегеннинъ алына языкъ
Ай нурлары дерин-дерин океаннынъ
Астына барып етмезден эвель
Артемида окълары барып тапарлар
Шу сюрбетнинъ атеш киби юрегини.
_Ибадетханеге устюнде узун либас, манълайында кумюш диадемасы олгъан Ифигения кирип келе._
Мабуденинъ энъ гузель кяхинеси келе-
Онъа бизим седждемиз!
Онъа седжде этейик, оны бизге багъышлады
Мабуденинъ кендиси.
Узакъ, сырлы улькелерден оны бизге
Артемида кетирди.
Улу къызнынъ эр бир шейи бир сырдыр,
Несль-и заты, къавми, исм-и шерифи.
Артемида геджесинде азиз орманда
Гизли къурбан чалгъанымызда
Мабуденинъ озю кумюш нурлар ичинде
Оны бизге косьтерген эди.
_Бу арада Ифигения бир къызнынъ элинден буюк къадени, дигер къызнынъ элинден касаны ала, учюнджиси къадеге шарап, дёртюнджиси касагьа ягъ тёке. Ифигения шарап ве ягъны атешке тёке, сонъра къызлар синилер устюнде кетирген чавдар ве тузны седждегяхкъа сепе._
_ИФИГЕНИЯ_
_(къурбанлыкъ мерасимини эда этерек)_
Эшит мени, улу мабудем!
Динъле меним сёзлеримни!
Экинди къурбаныны ниязнен къабул эйле.
Далгъаларда джоюлгъан денъизджилерге
Ёл косьтересинъ сен,
Бизим де къальблеримизни айдынлат!
Седждегяхынъ алдында сени шерефлеп,
Къальбен, вуджуден, фикрен пак олып,
Бизлер турайыкъ.
_ХОР_
Шан-у шереф санъа!
Кумюш тахтлы,
Бакъий нурлы,
Муджизане къудретлисинъ!
Шан-у шереф санъа!
_ИФИГЕНИЯ_
Сен заферлисинъ, айдын окъларнен
Душмандай геджени енъесинъ, —
Нурлы ниязынъа сар бизни!
Эребнинъ гизлиден ёллагъан ырымыны
Енъмеге ярдым эт бизлерге!
_ХОР_
Шан-у шереф санъа!
Кумюш тахтлы,
Бакъий нурлы,
Муджизане къудретлисинъ!
Шан-у шереф санъа!
_Ифигения къаде ве касаны къызларгъа къайтарып бере, элинен ишмар эте ве къызлар ибадетханеге кетелер. Яхшыджа янсын деп, Ифигения седждегяхнынъ атешини къарыштыра, о якъ бу якъыны тюзете._
_ИФИГЕНИЯ_
_(озь-озюне)_
Къызларнынъ ар-намусыны къоругъан
Кумюш юзьлю, ферасетли мабуде,
Озюнъ бизге ярдым эйле!
_(Седждегях огюнде тиз чеке ве къоллларыны джайып, эйкельге узата)_
Афу эйле мени, улу мабуде!
Сёзлер меним леблеримде,
Юрегимде ёкътыр олар...
_(Еринден тура, седждегяхтан чекиле ве денъизге бакъа)._
Къальбимде исе тек сенсинъ
Дар-дюньяда екяне, севимли тувгъан улькем!
Омюримде энъ гузель шейлернинъ эписини
Санъа бермеге азырым, меним Элладам.
Ватан, шан-шереф, генчлигим, севгилим
Эписи анда, денъизлер артында къалды.
Озюм исе мында, гъурбет ильде
Гадес чёлюнде, ёлун джойгъан, унутылгъан
Бир адамнынъ кольгеси киби юрем,
Эфкярлы, кедерли, зайыф, къара бир кольге...
_(Анакъапынынъ басамакъларындан эне, багъанагъа таяна)_
Буздай сувукъ мермер — олгъаны шу!
Эвель насыл эди? башымны къоярдым
Севимли анамнынъ кокрегине,
Ве динълердим юрегининъ урувыны...
Алтын сачлы кадячыгъым Орестни
Белинден къучкъанымда башым айланырды...
Летанынъ къызы, Аполоннынъ аптеси!
Бу сёзлерчюн афу эйле коленъни!..
Еллер хабер кетиргейди манъа андан,
Сагъ экенми меним иззетли бабачыгъым,
Аначыгъым... аптечигим Электра,
Бельки эвленгендир? Я, Орест?
Заферлер къазанадыр. Онынъ алтын сачлары
Янында зейтун япракълары къопармакъ эйидир.
Мукяфатны чевиклик ичюн алмаз,
Диск ичюн алыр эди, чюнки чевиклик ичюн
Алыр эди мукяфатны Ахиллес. Сагъ экенми, о?
Меним Ахиллесим!... Энди о, менимки дегиль,
Анда бельки, эллин къызы, я да троя эсиреси
Оны озюнинъки саядыр... О-оо, Артемида!
Мени озюмден къорчала, озюмден къорчала!
_(Ифигения ерге чёке ве къара сельби астындаки басамакълардан бирине отура)._
Гъамлы къара сельбилер бирден шувулдадылар!
Кузь рузгяры... Тезден о, къыш елине дёнеджек,
Орманлыкъта кииик-кииик улуиджакъ,
Денъиз узьре къар-боранлар котериледжек,
Денъизнен кок бир-бирине къарышаджакъ!
Мен исе хафиф атеш башында отураджам,
Къальб ве вуджуд агърысына даянаджам;
Анда исе, бизим узакъ Арголидада
Бакъий баарь, севгилерле чечек ачаджакъ,
Арголид къызлары багъчалыкъта ойнайджакъ,
Анемона, мелевшелер джыйяджакълар,
Ве, бельки де... бельки кенди йырларында
Тувгъан юрту ичюн эрте эляк олгъан
Шан-шерефли Ифигенияны да анъарлар.
О-оо, раимсиз Мойра, факъирлернинъ устюнден
Кулип сефа сюрмектен насыл файда коресинъ?!.
Токъта, ихтираслы къальб тынчлан, текябурым
Мабуделерге къаршы адий инсан кетерми?
Топракъны яргъан ве шемшекке сахип олгъан
Неснелерге къаршы аякъланмакъ олмаз.
Биз балчыкътан яратылдыкъ... Я, бизни ким яратты?
Бизге джанны ве мукъаддес атешни ким берди?
Сен, Прометей, бизге эстен чыкъмайджакъ
Улу мирас къалдырдынъ! Киббар олимпчилерден
Алып бизге берген къыгъылчымларынънынъ
Сыджагъыны мен къальбимде ис этем,
Меним тувгъан Элладамнынъ шаны, шерефи ичюн
Озь джанымны къурбанлыкъкъа бергенимде
Баш эгмеген янгъынларнынъ алевидай
Къурутты о, козьлеримнинъ яшларыны.
Ифигенияны шанлы эджельге джеткенлеринде
Сизлер, козьяш тёккен эллин ёсмалары,
Энди сизлер тёкмейсинъиз козьяшларны
Джариенъиз беднамлыкъта* сёнер экен.
_(Седждегяхнынъ къаршысында тура.)_
Не ичюн сен мени, мабуде, къорчалап
Узакъларгъа, гъурбет ильге алып кельдинъ?
Элладанынъ нефретини бастырмакъ ичюн
Санъа эллин къызынынъ къаны керек олдымы?
Не ичюн сен ёл бермединъ къан тёкмеге?
Мына, къан, ал. О, сенинъдир, мабуде,
Ал, бу къанлар дамарымны якъмасын!
_(Седждегяхнынъ артында яткъан къурбан пычагъыны ала, япынджасынынъ огюни ача, пичакъны юреги устюне тирей ве бирден оны ашагьы ала)._
Ёкъ, бу Прометейнинъ торнуна ляйыкъ дегиль.
Эджель деген эджельнинъ юзюне тик бакъкъанлар
Эр бир шейни джесюране къаршыларлар!
Тувгъан юртнынъ шан-шерефи ичюн онъа —
Артемидагъа бу улькеде шан-шуретсиз,
Аилесиз, эвсиз-баркъсыз яшаяткъан
Ифигения киби къурбан керек олса,
Барсын шай олсун,
_(Башыны эфкярнен эгип, денъиз бетке кете, денъизге алып тюшкен мердивеннинъ энъ юксек басамагьы устюнде токътала, огюнде ачылгъан манзарагъа бакъа)._
Меним тувгъан Аргосым!
Бу ерлерде яшагъандже сенинъ багърынъда
Юз кере ольмеге разым. Стикс ве Летанынъ
Сувлары юртума олгъан асретимни
Сёндюралмазлар! Бахшышынъ пек агъыр, Прометей-баба!..
_(Яваштан сакин адымларнен ибадетханеге кирип кете.)_
Villa Iphigenia. 15.1.1898
## КЪЫШ БААРИ
Этраф чым-чырт ве сукют, гуя керчектен баарь.
Кяде бир кок айнынъ ярыкъ нурындан парылдап ала.
Беяз булутчыкълар де кумюш, де алтын ренкке кирелер.
Шох булутчыкъ ай юзюни къапаткъанда дерсинъ о,
Узакътаки коккъушагъы нурынынъ орьтюсинен орьтюне.
Нурлар парча булутчыкълар арасында ойнайлар.
Дагъларнынъ устюндеки къарлар ойле парылдай ки,
Гуя ана-мына дегендже атеш киби янаджакълар.
Сёнюк ренкли кумюшдай парылдай эвлернинъ дамлары,
Кольгелер балконлардан, пенджерелерден айрылалар,
Оларнынъ арасында сельбилер сарай къуллелери киби тура.
Магнолиянынъ кенъ япракълары къатып къалгъан,
Къуюлгъан агъыр кумюшке бенъзейлер;
Латанияларнынъ кольгелери
Йылтыравукъ мермер басамакъкъа узангъанлар.
Дефинелер гуя тылсымлы, япракълары буз кесильген,
Багьчада сукюнет, шеэрде сукюнет. Энди кеч мааль.
Анда, юкъарыда, эвлерде чыракъларны сёндюрдилер,
Пек азлары къызыл алтын киби яналар. Этраф чым-чырт.
Тек, дагъларда козьге корюнмеген озен чыгъырыкъ киби
Гъычырдай, онынъ йыры кяде бир тына, зорнен эштиле...
Кяде, сокъакъларда адамлар кольге киби кечип кетелер,
Узакъта, денъиз хаял киби лятиф-лятиф авелене,
Туманлар юкъсырагъан вадийни енгиль мараманен орьтелер.
Этраф чым-чырт ве джыллы... Юкъу да кельмей, иш де кетмей.
Мен геми когертесидай узун, юксек балконымда юрем.
Мындан дагълар корюне, кок къуббеси ве узакътаки денъиз.
Бу ерден ойларым бутюн улькелерге къолай учып кетелер..
Эппейи юрьдим шайтип, хаялларым ве ойларым
Индже юмакъ киби узана, де узюле, де къайтадан токъула.
Ойларым тувгъан юртума сыкъ-сыкъ учып кетелер, —
Юртум анда, дагълар артында къарлар, бузларнен ортюльген.
Андаки дагълар да, сокъакълар ве эвлер де башкъаджа.
Тек шу ай оларны шу аньлерде ярыгъынен айдынлата анда.
Ким юкълай? Ким юкъламай? Кимнинъ пенджересинде ярыкъ бар?.
Бирден козь алдыма буюк, мутхиш бир бина джанлана.
Къапыларында агъыр килит, къаравуллар, юксек къоралар,
Къора артында сизни, достум, зинданда корьдим.
Не, сиз бу дакъкъаларда юкъламайсынъызмы?
Ай демир пармакълыкълар арасындан кечип бош диварларны
Сувукъ ве хафиф нурлар иле айдынлатмаймы? Бельки, сиз
Пенджереден шеэр, сокъакъ дагъларны корьгендирсинъиз.
Юкъу кельмей, иш де кетмей, гедже ярыкъ ве пек узун...
Бирден балкондан чыкътым ве къапыларны къапаттым.
Багъчамда мен озюмни не ичюндир агъыр дуйдым.
Шафакълар титредилер, ве, кок морарды,
Бельки, туман ортюльгендир, бельки бакъышым денъишкендир...
_Ялта, 1898_
## * * *
_С.М.-нинъ хатрасына_
Битмез-тюкенмез лафлар энди узюльди,
Юрегимде узюльген бир тель киби
Энди титрей. Бир дане сёзден энди
Къальбимде корюнди табутнынъ тюбю.
Агъыр тюштен эзильген гъам уянды,
Пельван киби турып етти коклерге,
Гъам туташты, океандай шувулдады
Бенъзеп мутхиш янгъын ве алевлерге.
Ох, бу янгъын биревлерге кучь бере,
Тиранларнынъ Бастилиясыны къыра.
Сербестликни къандаллардан къуртара,
Менде исе о, сёзлери уяндыра.
Достум! Индеп оламайым мен энди,
Узеримде ята шойле бир лянет.
Агъыр кунни къаршыларым сёзлернен,
Сёзлер янърай, ой-фикирим толу дерт.
Лал ве сагъыр вакъыт меним янъгъыравукъ
Ойларымны тындыралмай, олар янърай.
Эллерини эсирлердай къыбырдата,
Эллеринде зынджырлары шакъырдай.
Анда эр шей узеринде сукюнет изи,
Шикяетлер ве йырлар санки басыкъча еллер,
Агълав-сызлав ве лянетлер эзик ерлерде
Инсанларгъа тек къандаллар сесленелер.
Бар сес иле шакъырдасын къандаллар,
Оларны мен сустырмайджам. Бу къамерни
Уянтаджакъ, тепретеджек яраларны,
Инсанларнынъ ёсун баскъан къальблерини.
Эгер анда инсанларгъа хатырлатса
Эди олар эзиетте яткъанларны,
Апсхане, зинданларгъа атылгъанларны,
Джинасирлер къолунда булунгъанларны;
Къандалларнынъ шакъырдысы Перун киби
Ура бильсе эди юкълап къалгъан къальблерни
Тынч юзьлерни ортьсе эди утанч, ар иле,
Хатырлатса эди: силях беклей аскерни.
Шу силяхлар дженкке кирген олса эдилер,
Бурчакъ-булут киби йырлап энсейди коктен,
Къандалларнынъ шатырдысы, ве бойле сёзлер
Шунда сусар, тынар эди озю-озюнден.
_14.VII.1898_
## САХРАДА
Танъры деди: «Манъа интикъам лязим!
Танърынынъ кераметине инангъан
Оны коралмаз. Сизни ишанчсызлыкъ зеэрледи,
Сизлер олюп битмегенинъиздже меним
Халкъым мукъаддес топракъкъа бармаз!»
Танъры кенди велисинен буны айттырды.
Танърынынъ сёзлери сахра узеринде
Сада киби гъам-кедерли уча эди. Сонъра вели
Дагъ устюне чыкъты, кенъ, азиз топракъкъа
Узакътан бакъмакъ истеди, кери дёнмеди.
Биз янъгъыз къалдыкъ лал сахранынъ ичинде.
Энди къайда ёл тутмалы? Шаркъкъа? Гъарбкъамы?
Шимальге? Дженюпкеми? Энди эпси бир!
Туфан келип эпимизни алтын къабирге
Комер, дие оны беклеп ятсайдыкъ джыллы къумда.
Я анавы, балалар, анавы сабийчиклер. —
Оларгъа языкъ. Я, олар сахрада
Ачлыкъны, сувсызлыкъны яш чагъындан билип,
Ач эджельден ольмек ичюн догъулдылармы?
Юректеки ишанчсызлыкъ махлюкъыны юкълатып,
Эджельнинъ козьлерине джесюрликнен бакъып,
Козь къарары адымлармыз къумларда.
Биз неден къоркъайыкъ? Мейюслик якъа къальбни
Юкъунчлы хасталыкъ киби, къыра инсанларны,
Къальбни тилим-тилим догърай кескин къылычтай.
Вели ольди! Бизни дерсинъ яшын урды.
Ким бизим ёлбашчымыз? Хаял да узакъларда,
Сахрадаки сагъын киби, онъа етильмез.
Бири къалмай эпимиз алдыкъ озь джезамызны.
Бойле бир дешетли агъыр джезагъа
Огъраталмаз Адонайдай мутхиш мабуде.
Айды, кетейик! Мезкюр аджджы истираплар
Исе бизим къалгъан бутюн несиллернинъ
Айдын, эмин макъсадларгъа алып баргъан
Ёлларыны къыскъартыр!
_9.IX.1898_
## УКРАИН ЭДЕБИЯТЫНЫНЪ ЮЗ ЙЫЛЛЫКЬ ЮБИЛЕЙИНЕ
Эр бир джемиетте, эр бир улькеде
Шойле бир хатыра яшай: къадимде
Олгъан алтын девирлер.
Ляйыкъ олгъан алемгирлер иззетине
Сёз ве тюркю, эм тек шайр къабрине
Къоюлмазды чемберлер.
Къырал динълеп дебдебели одаларны
Шаирлерге ёллар эди мукяфатларны,
Шурет йипи къыралдады.
Бом-бош станслар, бортюк-борткж мадригаллар
Язгъанлар да мукяфатсыз ич къалмазлар,
Эр шей хаста гъурурдады.
Сарайдаки пемпе киби ханымлар да
Саналарда ойнайлар эп, оюнджакъдай,
Шан ве сакин омюр тилеп.
Къыраличе алтын таджын котерирди,
Юксек тахттан ерге энер, тюшер эди,
Шаирлерни мефтюн этип.
Мабудеге тенъ келирди бу шаирлер,
Магнат-панлар сюрюсинде кезинелер,
Козь къамаша бай либастан.
Башларында дефинелер, гуллер ачкъан,
Дерсинъ джеми тикенлери кумюш, тунчтан,
Къандаллары биле алтындан.
Шай... эр улькеде бардыр дженнет хатырасы!
Тувгъан улькем, зор оларны сенде булмасы!
Гетманларны шанлай эди шаирлер.
Гетманларгъа багъышлап йырлар яздылар,
Оларнынъ ады къайда? Къайда къалды мезарлар?
Къайда къоюладжакъ чемберлер?
Олар бортюк дебдебеден къачындылар,
Козьлеринде янды башкъа арзу, хаяллар,
Сарайларгъа узанмады ёллары.
Ода дегиль, халкъ ойларын олар яздылар,
Стансыларны дегиль, назик ёсмалар
Бахшыш киби алды йырларын.
Шу бакъий йырларны бир мирас эттилер
Алдылар оларны арттан кельген шаирлер
Девам этип эдждат ёлуны.
Оларны ич бир кимсе имае де этмеди,
Оларны корип, кимсе тахттан вазгечмеди,
Узатмады мактав къолуны.
Манълайларын безетмеди дефне чембери,
Тикенлерин алтын, гульнен орьтмедилер,
Янъгъыз эди дертте шаирлер.
Устьлеринде алтынсувлы джуббе ёкъ эди,
Эллеринде шакъырдагъан къандаллар энди
Алтын, кумюш дегиль эдилер.
_1898_
## ШИИРИЕТ ТАНЪЫ
_Импровизация_
Явуз туманлардан, дешетли гъамдан кечип
Нур сачасынъ манъа, меним танъым.
Къаранлыкъ геджеде атешдай турып
Къара, къайнакъ денъизде манъа ёл ачтынъ.
Ёргъун козьлеримни умютнен мефтюн эттинъ,
Сен эр шей эдинъ, меним танъым!
Кимсинъ, хаял, тюшсинъми? Мен бильмейим.
Мен тек санъа инанам, сен омюрлик иманым.
Оны къырсам, эбет, озюм къырылырым,
Мени эзер явуз къаранлыкъ.
Сен мени аят ичюн уянттынъ,
Меним козьлеримни ачтынъ,
Бирден къанатландым ве коклерге учтым,
Нур тёшельген ёллар мени котерди юксеклерге,
Юксеклерге, юксеклерге,
Меним нурлы йылдызчыгъым тюз нур сачкъан улькелерге.
Бахт ве яныкъ бирдай лятиф олгъан улькеге,
Тебессюм ве козьяш бирдай айдын улькеге,
Башлар иззет иле седжде эткен улькеге,
Бахтсыз анда йырнен агълай, бильмей козьяш тёкмеге.
Мен эртеми, кеч олерим дие къоркъмайым,
Аджайип алемни терк этерим, дие къоркъмайым,
Анда сёнип кетер омрюм, дие къоркъмайым,
Барсын, анда сёнсин меним омюр чырагъым.
Меним танъым! дайм айдын олур нурларынъ,
Башкъа шаирлер мени шерефлейджек,
Башкъа тюркюлер коклерге етеджек.
Сербест, магърур, джесюр йырлар
Екяне аккордгъа бирлешеджек
Ве коклерге, бакъий гузеллик
Олгъан ерлерге авеленеджек.
Меннен олюп кетмеген о йыр
Айгъа дёнип, оларгъа сесленеджек.
## АЙЛАНМА
Тувгъан улькем! ах, узакъларда къалгъан хаял!
Ойларым эп санъа тараф учалар.
Умют хаял сюргенинден эм къувана, къоркъалар,
Озь юртуна умютнен шай уча къушлар.
Олар озьлер иле даа иырланмагъан иырларны
Алып келеджеклерини тюшюнмейлер.
Гъам-кедерге толу къаранлыкъ улькеде
Яшын киби парылдайджакъ тюркюлер.
Бир заманда шай олгъанды... дефаларджа олды
Мен гъурбетке ишанч арап кетер эдим.
Тувгъан юртта манъа олар етишмей эди,
Яш кучюмни янъартмагъа истедим.
Башкъаларнынъ арасында яшар экеним
Кечкен анни къайтармакъны хаялландым.
Лякин къайтып кельген ань озюнен бирге
Кетирирди тикенли чалыларны эр дайм.
Ильк селямлар — силях киби парылдай,
Сынъырларнынъ ильтифатсыз атешлери...
«Кери къайта я сюргюнге кетемизми?» —
Суаль бере эди манъа ойларым, тюркюлерим.
Тувгъанлашкъан эсаретнинъ таныш дивары
Кене мени тыгъыз-тыгъыз сарып ала.
Ве анда догъгъан эр анги сербест тюшюнджем
Гъам-кедерли эсиредай агъарып къала.
Анда, явуз къаст мелеги, зинданлар рухы,
Мени атеш бакъышларнен эп уте.
Меним дагъ къарталыдай пак арзуларымны,
Тигъ-у сертиз* иле айдай ушкюте.
Янъы, даа йырланмагъан йырларым
Яраларнынъ арасындан инълейлер.
Къасеветли ойларым чыракъкъа кельген
Къанат къакъа дерсинъ олар перванелер.
Ягъмулар астында япракъсыз орман киби
Дефаларджа турдым опьке, элемде.
Дымма сагъыр геджелери олгъаны киби
Козьяшлардан ер къалмады къальбимде.
Шунда манъа ишбу гъурбет топракълар
Бакъий баарь улькеси олып корюнди.
Дерсинъ кузьде урькек къушчыкъ джыллы иллерни
Зар-зорунен хаялсырап, арзгъа бурюнди.
_5.VI.1899_
## УНУТЫЛГЪАН КОЛЬГЕ
Таш юрекли Данте, флорентия къувгъуны,
Орта асырлар къаранлыгъындан чыкъа,
Онынъ йырлары да о девирлерге бенъзей,
Оларны о, шеэр янындаки орманлыкъта
Муджизевий хаялларнынъ хаосында тапты.
Кимнинъ рухы орманлыкъта, чалылар арасында
Ич бир вакъыт чечек осьмеген ерлерде
Онынъ иле кетмеге джурьат этти?
Чечеклерни джыйып чембер ясады,
Ювундырды сырлы Стикснынъ сувларында.
Коктен энген чыкълар иле оны сувлады,
Ве гузеллер гузели Беатриче Партинарининъ
Тазе къабирчиги устюне къойды.
Бир кереси Беатриче кульген эди устюнден,
Даа бир кереси кечип кетти, атта бакъмады,
Учюнджи кереси Данте севгилисининъ
Табутта къыбырдамайып яткъаныны корьди.
Беатриче онынъ ичюн бир кунеш эди,
Ярыкъны, къуванчны, аятны кимге
Ве неге бергенин бильмеген кунеш эди.
Нурлы кунеш баткъан олса да
Къаранлыкъ эфкярларда оны унутмады,
Не эвнинъ сыджакъ оджагьы башында,
Не ерде, не джехеннем, не де дженнетте
О, озюнинъ Беатричесини унутмады.
Йырларынынъ екяне бикеси де одыр.
Къальбен, фикрен яшагъан улькесинде
Ондан башкъа бир къадын тапалмагъан,
Онъа энъ гузель чечеклерден ойле чембер орьди ки,
Башкъа къадынлар бойле чембер ич корьмедилер.
Данте ве Беатриче — бакъий чифтлер.
Эджель-и на-гехан* оларны айыралмады.
Эй, мевхум, чийхаял, сен не ичюн манъа
Насылдыр бир факъир, начар симаны косьтересинъ.
О, оларнынъ арасында кольге киби турып, къалтырай,
Гуя байылгъан бир адамнынъ тюшю киби ренксиз.
Онынъ башында не чембер, не де тадж бар,
Онынъ бети мараманен ортюльген,
Дерсинъ марама дегиль, къара туман. Я ким о?
Оны ич бир шайр даа шерефлемеди,
Ич бир рессам онынъ ресимини чызмады.
О акътаки хатыра тарихларынынъ тюбюнде,
Деринликте пайынозю ята. Кимдир о?
Бу Дантенинъ рефикъасы. Ондан фаний дюньяда
Башкъа бир ад къалмады, дерсинъ балалыгъында
Онъа ад бермегенлер, адсыз юрешай берген.
Ишбу къадын ёл косьтерген йылдыз дегиль эди,
О, онынъ артындан садыкъ кольгедай юрьди,
О, исе «бахтсыз Италиянынъ» джетемен йылдызы эди.
О, бир тилим отьмекни онынънен пайлашты,
О, исе биревлернинъ эвинде онъа оджакълар якъты.
Дефаларджа онынъ къолу таянч къыдырып,
Онынъ омузларына таянгъандыр ки, затен:
Онынъ шаирлигини урьмет этер, къыйметлерди,
Лякин ондан бир нурчыкъ алмакь ичюн
Эллерини ич бир вакъыт узатмагъан эди.
Шаирнинъ козьлеринде къыгъылчымлар сёнгенде
Онынъ козьлерини иляхий эллеринен къапатты.
Иште, санъа садыкъ кольге! Я, онынъ омюри,
Шахсий такъдири, къуванчы, гъамы къайда?
Тарих суса, лякин ойларымда корем мен
Къасеветлер, беклевлер ичинде кечкен янъгъыз,
Эфкярлы, кедерли куньлер чокъ олгъан эди,
Къасеветдай къап-къара, мухтаджлыкъдай уп-узун,
Геджелернинъ козьяшыны корем мен. Ве, дерсинъ ки,
Инджи киби чыкъларгъа бенъзеген козьяшларгъа
Басып, шурет диярына кечип кетти Беатриче!
## * * *
Джазибедар гедженинъ хукми алтында
Орталыкъта эр бир шей сусып къалгъанда
Иш япмагъа пек севем бойле заманда.
Козь корьмеген седждегяхым къаршысында
Пайынозюм гъалибане, магърур отурам,
Тантаналы ибадетни къунтле башлайым.
Дакъикъалар учушалар — къулакъ асмайым,
Ярыгедже къанат къакъа — не гузель аньлер,
Ойле къакъа, та сукюнет тепренип ала,
Къолумдаки къалем чапа-чапкъалай.
Выз-выз кече саатлер — къаерге ашыкъалар?
Кузь геджеси манъа бунджа къыскъа корюне.
Узакъ сюрген юкъусызлыкъ къоркъузмай мени.
Эвеллери олгъаныдай мени джурьатсыз
Къара эли иле мени тахдид этмей, аксине
Яп-яш хаял киби сакин-сакин чеке озюне.
Мен байылам, юрек бахттан талпына,
Ойлар алтын чечеклердай япракъ ачалар.
Санки дерсинъ кимдир манъа бираз эгилип,
Сёйлей дюльбер, муляйим, йымшакъ сёзлерни.
Атеш киби чытыр-чытыр яналар сёзлер,
Йылдырымдай айдынлатып фикр-и-оюмны.
Танъатарда азбарларда гедже къоюра,
Кельген куньдюз ярыгъынен оны махджюп этмесин,
Дие эвде шам-чыракъны сёндюрмек керек.
Шам-чыракъны сёндюрем мен, лякин козьлер яналар,
Танъярыгъы пенджереге кульренк бакъышнен
Яваш-яваш назар ташлай, эвдеки шейлер
Башлагъанда корюнмеге зулмат ичинден
Юкъу сарып ала мени, баса багърына.
Сабах эрте корем кенди буллюр кузьгюмде
Ышылтылы козьлеримни, сёнюк бетимни.
Ойларымда исе гуя теляшдай, балалыкъта
«Перелесник» акъкъында эшиттигим эфсанелер
Ялт-ялт этип кечелер. Кимерде битай
Айтыр эди бизлерге, кичкене балаларгъа:
«Бир вакъытлар яшар эди биперва ёсма...»,
Иште, биперва ёсма узундан узадие,
Седждегяхнынъ къаршысында, керья башында
Отургъан, чанъларгъа къулакъ салмагъан,
Ибадетни унутып, юкъламагъа ятмагъан.
Шунынъ ичюн де гедже «перелесник» бир кольге
Олып дегиль, бир йигит къыяфесинде кельген,
Къош къанатлы йылдыздай кирген къызнынъ
Балдай татлы сёзлеринен башыны айландыргъан,
Ихтираслы бакъышлырнен козьлерини багълагъан
Юрегини, эсини орюмчекдай бийлеген.
Къыметбаа бахшышлар, алтын чечеклер.
Къыйметбаа шеритлер ёсмагъа эдье эткен.
Къызнынъ башын чемберлеген, севгилим, деген,
Сачларыны назнен орьген, къальбин хошлагъан,
Опе-опе юрегине сахип кесильген.
Къычырмагъа башлагъанда танъда хоразлар
«Перелесник» ёкъ ола, кете онынъ эвинден,
Ёсма кийимлеринен, башында чемберинен
Тёшегинде юкълап къала агъыр таш киби.
Куньдюз исе айперестдай юре савлавлап,
Тек геджени беклей о, «перелесник»ни беклей,
Онынъ иле тюкенмез лакъырдыларны беклей.
Лякин бу маджеранынъ сонъу хайыр олмады...
«Перелесник» ким эди, айтса къартнай», —
Дие ондан сорагъанда, къартий чокъунып,
Эр кереси шай дер эди: «Эвде кичкене
Балаларнынъ янында, мукъаддес отьмек
Къаршысында бойле шейлер ич де айтылмаз.
Ятаджакъта бу анъылмаз. Кирер тюшюнъе!»
Ах, къартийим, къавий тутып айткъан сёзюнъни
Геджелери иште шу «перелесникни»
Акъылыма кетирмейим, тек меним кузьгюм
Куньдюзлери оны манъа эслетип тура.
## * * *
Санъа бакъып тургъанымда, дуймагъаным
Шу эллерим озь-озюнден башлагъанлар
О аньлерде санъа чембер токъумагъа, —
Сен дюльбердинъ, санки янгъан анавы нарлар.
_(1899)_
# КЪЫРЫМ ХАТЫРЛАВЛАРЫ
## КИРИШ
Дженюп улькеси! Сен насыл узакъсынъ
Мен тургъан ерлерден! Дагълар
Артында, яйлялар ве денъиз
Къою туман узьре сакълангъанлар.
Лякин куськюн кузь авасында
Къара денъиз бозмай ой-тюшюнджемни.
Олар чагъаладан нидже кере тез
Учып кечер къара сувлар артына,
Кокю баарь мавысыдай улькеге,
Юзюмлери авучынъда ешерген,
Ашкъ кунеши нур ягъдыргъан улькеге
Учып барыр. Шунда меним ойларым
Къанатланып чабик-чабик учарлар
Ве мен нидже-нидже куньлер яшагъан
Улькени селямлар олар мытлакъа.
Мен анда бир кунь де бахтлы олмадым,
Бунынъ ичюн санъа ич де ёкъ давам,
Эй, аджайип ульке! Мен олсам бахтсыз
Бу меним такъдирим, сен къабаатсыз!
_(1891)_
## ДЕНЪИЗ САКИНЛИГИ
Талматюшнинъ сыджагъында
Пенджеремден козьетем:
Ава ачыкъ, денъиз айдын,
Этраф куле кунештен.
Дерсинъ бу ер кунеш улькеси
Ве мас-мавы бутюн барлыгъы,
Дерсинъ мында ич де бильмейлер
Бу дюньяда яман куньлер барлыгъын.
Денъиз сакин... санки дерсинъ
Сув чайкъала айнениден.
Хафиф ельден къыбырдамай
Къайыкътаки беяз елькен.
Яваш-яваш чайкъаларакъ
Ялы бетке ялдай далгъа.
Ким идаре эте, бильмем,
Якъынлаша къайыкъ ялыгъа.
Къайыкъта ким ялдай, бильмем,
Сакин-сакин курек чеке.
Санки дерсинъ шу куректен
Сагъгъа, солгъа алтын уча.
Минип кучюк къайыкъкъа
Истейим мен янъгъыз къалмагъа.
Ве кунешнинъ артындан кетип
Алтын ёлда ялдамагъа.
Шаркъкъа кунеш пешинден,
Шаркътан кене де батыгъа
Къайтыр эдим кене кери,
Кунеш ёл ачкъан ялыгъа.
Ич къоркъунчлы дегиль манъа
Кучьлю еллер, маниалар.
Эбедий нур улькесинде
Акълыма ич кельмей олар.
_Кезлев, 1890 с., август 16_
## ЙЫРЛА, ЙЫРЫМ!..
Ойларымнынъ етер сускъаны,
Санки къафес ичиндеки къуш.
Чокътан йырым сербест учмады
Сусып къалдынъ не ичюн, байгъуш?
Сербест кезмек вакътынъдыр,
йырым, Авелендир гъамлы къанатынъ.
Уч ве йырла, ол бир йылдырым.
Динъле еллер насыл учкъанын.
Далгъалардай ялда, сен,йырым,
Къайда ялдай, олар сормайлар.
Чагъаладай учабер барем,
О, олерим дие къоркъмай.
Иырла йырым, ель йырлагъандай!
Яйгъара котер сен, башсыз далгъадай!
Рузгяр сеси ич тынмагъандай
Иырла йырым, сен чагълай-чагълай!
_Тер-темиз денъиз ичинде 1890с., август 17._
## МЕРДИВЕН
Чап-чал учурымлар, къызыл къаялар.
Салынып турмакъта башымыз узьре.
Бу ерлерни шейтан юрту саялар.
Огюмизде тура, санки бир тюрбе.
Дагъдан денъизгедже къаялар саркъкъан.
«Шейтан мердивени» дегенлер онъа.
Устюнден къач кере шейтанлар чапкъан.
Лякин шаат олгъан ёкъ бунъа.
Адам чыкъып олмай о басамакъкъа,
Булутлар ичинде онынъ бир уджу.
Къоркъасынъ онъа козь атмагъа
Юрегинъ сызлата онынъ турушы.
Ким чыкъса уджуна, эзер, ёгъурыр,
Къаядан эндирир, ташлар денъизге.
Ве эм енъильгенни сувгъа богъдурыр.
Рухыны акс-сада бильдирир эр кеске.
## БАЙДАР
Узакъ ёл. Чайырлар, вадийлер,
Булутсыз, тер-темиз мавы кок.
Кетемиз, бир дакъкъа токътав ёкъ.
Ве бирден эшитем: «Бу, Байдар!»
Огюмде къаялар, араба къапы...
Бу недир? Тылсыммы, алжайибат яки?
Санки перде энип, бирден ачылды
Козь огюмде сырлы вадий тепеси.
Эвель ят козьлерден гизленген эпси.
Мында яшамакъчюн керектир къанат!
Гъальба мында инсан заты яшамай.
Дженнеттен кеткенден берли, бу, бош шай.
Санки, козь корьмеген къоллар къойгъанлар
Сынъыр олсун дие бу эки дагъны.
Экерек этрафкъа багъча ве багъны.
Бири ешиль учурым, дигери — къара,
Узакъта далгъалы мас-мавы денъиз.
Гуя хабер ёллай: келинъ сербестсиз.
Арзуларымыз чокътан къыдыргъан,
Унутылгъан, джоюлгъан сырлы
Къарадаки дженнет бу сырмы?..
## ТАТАР КЪЫЗЫ
Шеэр дживарында, топракъ ёлчыкътан
Якъыджы чакъыл таш устюне басып
Дюльбер татар къызы адым атмакъта
Онъа сербест омюр олгъандыр насип.
Сия сачлы, джесюр, башына
Кийген дюльбер къызыл фесини.
Эсмери чересин къапаткъан бираз
Беяз фырлантанен, топлап эсини.
Де къапата, де ача юзюн.
Къара къашлар астынза козьлер
Иылдырымдай, корьгенде якъа,
Бу не бакъыш, олар не сёйлер?!
# УКРАИН ЭДЕБИЯТЫНДАКИ «КЪАРА СЕЛЬБИ ПЫТАЧЫГЪЫ»
Къырым — курремизнинъ озьгюн бир кошечигидир.
Онынъ ренк ве аэнклерини, сеси ве нефесини кендиси ичюн ачкъан эр бир инсан онъа мефтюн ола.
Шаирлер бу улькени къальблерининъ эр бир талпынувы иле анъламагъа тырыштылар муджизевий, Къырым оларны насылдыр бир ибадетхане — бизлерни коклерге якъыкълаштыргъан ибадетхане киби, кенди сине тарта эди.
Бу ерде иляхийлердай шаиране сатырлар догъа ве алем узьре къушлар киби учып кете эдилер.
Украин халкъынынъ шанлы къызы Леся Украинка къырымлы сейях ларнынъ арасында озьгюн бир ерни тутмакътадыр.
Сейяхлыкъ онынъ баш язысыдыр.
Балалыгъында верем хасталыгъына огърагъан Леся дер дине дерман арап, денъизде ве къарада бинълернен километр месафени басып кечмеге меджбур ола.
Хастаханелернинъ серт диварлары, курорт ларнынъ экзотик чечеклерге комюлип кеткен азбарлары бири-бирини денъиштирип турсалар да, тувгъан ватанынынъ, къадимий Волынь орман ларынынъ образы къызчыкънынъ юрегинде терен излер къалдырды.
Австрия, Алмания, Италия, Гуржистан, Мысыр...
Омюри санки бир китап, ёлджу дефтери.
Мезкюр китапнынъ эр бир янъы саифесини Леся Украинка янъы-янъы дуйгъуларнен толдура эди.
Янъы бир улькенинъ, шу ульке халкъынынъ аятыны, турмушыны, варлыгъыны огренмек, чешит тюр лю медениетлернен таныш олмакъ онъа къуванч багъышлай.
Юксек бильги ве назик дуйгъуларгъа саип олгъан шаиренинъ музасы чешит тюрлю халкъларнынъ ферасет ве гузеллик чокъракъларындан ютум-ютум сув ичмеге, онынъ къадрине етмеге огрете.
Хаял къувети онъа асырлар теренлигине далмагъа, ят шейлерни тувгъан улькенинъ чизгилерине бу рюндирмеге ярдым эте.
Леся Украинканынъ иджады эдебий месафе ве вакъыт феноменини тедкъикъ эткенлер ичюн эйи бир мейдандыр.
Лякин эр анги фантазияны аят реалликлери, муэллифнинъ дюньябакъышлары догъура.
Дарма-дагъ ын (ве я бир ерге топлангъан) фактларны къарыштырып, языджынынъ акъикъий маиетини реставрация япмакъ, чешит-тюрлю шейлерге, фикир лерге эсасланып гъайрыдан тиклемеге ынтылмакъ къолай ве айны заман да агъыр иштир.
Бунынъ эсас себеби языджынынъ салмакълылыгъында гизленгендир.
Терджиме — Шаирге алып кельген бир ёлдыр.
Терджиме — «сёз бузла рыны» къальб теллерининъ назик тепрентилерге чевирген кичкене бир муджизедир.
Ягъмур киби ягъгъан нурлар биревлер ичюн муэллифнинъ портретининъ энъ айдын чизгилерини ачсалар, дигерлер ичюн онынъ юзюн де янъы йылдызларны ачалар.
Иште, биз Леся Украинканынъ къырымта тар тилине терджиме этильген шиирий джыйынтыгъыны саифелемеге баш ладыкъ.
Мен беллесем, бу китап энди чокътан дюнья юзю корьмек керек эди.
Чюнки Къырым акъикъатен де украин шаиресининъ экинджи беши гидир.
Къырым теэсуратлары ве хатырлавлары эсасында шайре бу топ ракъта аз шиирлер язмагъандыр.
«Къырым хатырлавлары» тюркюмине кирген шиирлер Леся Украинканынъ ильк шиирлер джыйынтыгъында, 1893 сенеси чыкъкъан «Иырларнынъ къанатларында» китапчыгъында озюне хас бир гузель ерни ишгъаль эткен эди.
Эбет, тарихнынъ елькъуванлары баш къаджа айлангъан олсалар, къырымтатар эдиплери шаиренинъ иджадына, керчектен де эртедже, баягъы эвельдже мураджаат этер эдилер.
Къырымтатар халкъы ярым асырдан зияде вакъыт девамында Сталиннинъ реп рессив машинасынынъ копчеклери астында, аят ве олюм арасында булун ды, халкънен берабер онынъ эдебияты да нидже-нидже хорлукълар корьди.
Лякин онынъ сеси тынмады, къырылмады.
Леся Украинканынъ севген че чеклеринден бири ташяргъан чечеги киби, ташларны ярып, джиан эдебия тынынъ гульчемберине къошулмакъ ичюн кок къуббесине узанды.
Энди Леся Украинканынъ иджады къырымтатар эдебиятынынъ да ва риети олды.
Бунынъ бирликте бу — Леся Украинка Къырымны насыл корьди, ис этти, деген суальге джевап булмагъа бир фурсаттыр.
Кунеш нурларына номай ярымаданы шаиренинъ аяты ве иджадында туткъан ери акъкъында не къадар айтсанъ азлыкъ этер.
Олег Бабышкин, Владимир Иваненко, Леонила Мищенко ве дигер бир сыра тедкъикъатчылар бу мев зугъа дефаларджа мураджаат эткендирлер.
Л. Украинканынъ Къырым материалында язылгъан эсерлери айры болюклерге айырыла, шаиренинъ адреслери исрарлыкънен араштырыла, бунынънен бир вакъытта Къырым, эльбет де, миллетсиз бир ер оларакъ косьтериле эди.
О девирлерде баш къаджа ола бильмез эди.
О вакъытларда «эали» деген сёзни къулланып, «халкъ» деген сёз омюрден, къулланувдан макъсадкярлыкънен сыкъып чыкъ арыла эди.
Лякин шаирлер, дюльберлик мухлислери озь дикъкъатларыны ялынъыз, къучакъ-къучакъ кунеш нурларында назлангъан денъизге ве дагъ ларгъа джельп этмей эдилер.
Буны анъламакъ ичюн Леся Украинканынъ мектюплерини окъуп бакъсанъ етерликтир: о, Къырымны, онынъ дюльбер лигини ичине синъириркен, ярымаданынъ гузеллигини онынъ муджизе вий табиатына, икълимине багъламакънен бир сырада оларнынъ «терки бий къысымыны» четте къалдырмай.
Лесянынъ яраткъан Къырым образынынъ бир чизгичигини мисаль оларакъ кетирем: «Мына, отурып огге бакъам, къаршымдан бир татар адамы элине балабан акъбардакъ де мети алып, насылдыр бир баарь ариясы сызгъырып келе...» (1898 сене си февраль 2-де анасына язгъан мектюбинден).
Шаире Къырымны тарих дерсликлерининъ саифелеринден дегиль де, мына бойле чокътан-чокъ ми сальчиклерде коре.
О, Къырымны къырымтатарларсыз тасавур этип ола май эди.
Къырымда Леся Украинка эсасен курорт ерлерде яшай, о ерлерде икъ лимнинъ ярдымынен дердине шифа булмагъа тырыша эди.
Онъа чешит миллетлернинъ векиллеринен: украинлернен, русларнен, эрменилернен, караимлернен...
къонушмагъа сыра келе эди.
Адети узьре, о, ватандашлары на зар эди, хусусан озь ана тилинде лаф этмеге, базы да адам тапалмай, сыкъыла эди.
Озюни гъурбетликте, сюргюнликте олгъандай дуя эди.
1897 сенеси Иван Франкогъа Ялтадан язгъан мектюбинде шайре: «...мен бу ерде «сюрпонликтем», менимнен берабер меним ильхам перим де сюр гю нде?» деп яза.
Лякин ильхам периси УЧЫП КЕЛЕ ЭДИ.
Ве, такъдир эмиринен келип яшамагъа сайлап алынгъан ульке муджизели бир ер эди!
«Ер юзюнде унутылгъан бир унутылмаз дженнет» — 1890 сенесининъ язында Байдар къапыларындан ачылгъан Къырымнынъ дженюбий ялысы онда бойле бир ошатувны догъура.
Я. шаиренинъ мектюплеринде джев хер ташчыкълары киби сепилип кеткен, Къырымны шерефлеген джыллы, самимий сёзлерни айтмайсынъызмы!
«Шу кунеш алтында, денъиз елинде мен озюмни пек яхшы дуям...», «Бу ерде кунеш ве денъиз парыл-парыл йылтырап, ойнап манъа джесарет ве умют багъышлайлар...»
Шуны да къайд этмек керек ки, генч Леся Къырымны корьген ильк вакъытларындан башлап озь агърыларыны, аджджы айрылыкъ дуйгъула рыны оны багърына баскъан, онъа муджизевий теэсуратлар багъышлагъ ан улькеге олгъан самимий дуйгъуларыны айырды эте бильди.
Шунынъ ичюн де Къырым онынъ хатырасында сакъланып къалды, бутюн тюшюн джелери онынъ иле эди, Леся юрегинде уянгъан энъ назик дуйгъуларны онъа багъышлады:
Шунда тез-тез учар меним ойларым,
Селямларлар айдын юзьлю диярны.
Бу ерде мен чокъ куньлерни яшадым,
Амма бир ань биле бахтлы олмадым.
Лякин санъа бир яман сёз айталмам,
Сен гузельсинъ!
Сени ич де ташламам.
Такъдирсизим, бунда сенинъ сучынъ ёкъ,
Мен бахтсызым, бунда сенинъ сучынъ ёкъ.
(«Нагъме», 1891)
Насыл боранлар олмасын, тышта насыл ава укюм сюрьмесин Къырым Леся Украинка ичюн — «айдын ве буллюр киби мас-мавы бир улькедир».
Ве къырымтатарларнынъ диярыдыр.
Къырымгъа курорткъа кельген адамларнынъ пек азлары шу улькенинъ тамыр сакинлерининъ эмеклерининъ мейваларындан файдалансалар да, оларнынъ яшайыш-кечинишлеринен ме ракълана эдилер.
Чар Русиесининъ асылзаделери Ялтагъа «Рус Ривьера сы» дей эдилер, къырымтатарлар исе оларны.
тек экзотик къылавузлар киби меракъландыра эдилер.
Леся Украинканынъ «Денъиз узеринде» икя есинде москвалы барышня Анна Михайловнанынъ ерли сакинлерге нис бетен ачыкъ-ачыкътан джильвели лякъайдлыгъы сатырлар арасындан тюр тип тура.
Ялтанынъ ортасында Анна Михайловнанынъ бир ишчинен тесадуфен расткелишип, араларында олгъан лакъырды бунъа айдын бир мисаль ола билир.
Биринджисининъ сёзлеринде акъарет ве нефрет, диге рининъ сёзлеринде — «мутхиш, къачынылмаз антогонизм» гизлидир.
Академик Билецкийнинъ фикириндже, бу бир бакъыштан экинджи дереджели левханы ич бир тенкъидчы озь дикъкъат меркезинден тюшюрип къалдыр магъандыр.
Айны шу левха ичюн бутюн бир икяе язылгъандыр.
Бунъа, яни тенкъидчыларнынъ дикъкъатыны джельп эткен шу левхагъа Леся Украинканынъ сёзлери де себепчи олгъандыр: «...мен шу эки бакъышны озюм корьдим, — деп изаат бере о, — ве мен къоркътым, бу бакъышларда бутюн бир тарих акс олунгъан эди».
Тарихны исе девир талапларына ба занып, сынфий позицияларда турып яза эдилер.
Бойле биртарафлылыкъ тан энди къачынмакъ керек.
Леся Украинка ишчини миллий чизгилерде акс эттире, ишчи бу адий пролетар дегиль, о, бу топракънынъ саиби, вель можалар буны истемеселер де, бу шай, бу акъикъат.
«Ишчи яп-яш огълан эди, элиндеки къопкъасы онъа агъырлыкъ эте, алчачыкъ къалпагъы ас тындан акъкъан тер тунч киби бетине акъа эди».
Икяеджи оны бойле коре, лякин Анна Михайловна ичюн о бир маниа, оны корип, багъырмагъа баш лай: «Елдан чекиль, чекиль четке!
Чекиль, будала!»
Языджы XIX асырнынъ сонъларында Ялтада эки бакъышнынъ кесиш кен еринде насыл бир тарихны окъуя бильди?
Цивилизациянынъ кениш ёлу четинде къалгъан къырымтатар халкъынынъ келеджегиними?
Леся Украинканынъ келеджектен эфкярлы хаберлер айткъан Кассандрасы шу левхадан догъмадымы экен?
Леся Украинка омюри бою къырымтатарларгъа «Метке чекиль! — деп къычыргъанларыны дефаларджа эшиткендир.
Лякин шайре ве онынъ бир чокъ замандашлары Къырымгъа «татарларнынъ улькеси» («Озь-озюме инанып оламайым, мен озюмни узакъ бир муддетке шу татар улькесинде «апске» быракъмакъ истейим, асылында исе шай япмакъ керек эди».
11.09.1897-де Леся Украинканынъ аптесине язгъан мектюбинден.) деп бакъа эди лер.
Бу топракъкъа келип токъталгъан сонъ, шайре къырымтатарларнынъ тарихына аит излерни чокъ къыдырды самимийликнен огренди, татарларнынъ медениети ве турмушынен меракъланды.
Онынъ бу меракълары иджадында озь аксини булдылар.
Леся Украинканынъ аяты ве иджадынынъ биринджи девири 1890 се несининъ язындан 1891 сенесининъ язынадже олгьан девирни къаврап ала.
«Къырым хатырлавлары» шиирий тюркюми онынъ ильк иджадий екюни олды.
Мезкюр тюркюм биринджи кере Львовда чыкъкъан «Зоря» меджму асында дердж олунды.
Сонъра биринджи шиирий джыйынтыгъына да кир сетильди.
«Къырым хатырлавлары» композиция джеэтинден шаиренинъ бундан эвель язгъан «Денъизге сеяат» тюркюмини анъдыралар, ве ёл къай дларына бенъзейлер.
Лякин «Къырым хатырлавлары»ны куньделик деф терге шиирнен язылгъан къайдлар демек мумкюн дегиль.
Мезкюр тюр кюмге кирген шиирлер бир тюркюмге бирлештирильген олсалар да чешит йылларда язылгъандырлар.
Тюркюмге киреджек шиирлерни язылгъан де вирине коре тертипке чеккен шайре огюне бир макъсад къоя: шайре Кез левде тедавийленгенде ве 1890 сенеси Кезлев-Акъяр-Багъчасарай-Ялта маш руты бойлап сеяат япкъан вакъытында корьген Къырымынынъ екяне бедиий образыны яратмакъ истей.
Иван Франко онынъ «Къырым хатырлавлары» тюркюмине юксек къый мет кесе, шайре акъкъында 1898 сенеси язгъан фундаменталь макъалесин де мезкюр тюркюм хусусында озь фикирлерини беян этип, Леся Украинканынъ меарети бар къуветнен парылдады, деп къайд эте.
Шаиренинъ ильк джыйынтыгъына биринджи рецензияны язгъан Осип Маковей «Къырым хатыралвлары»ны Адам Мицкевичнинъ «Къырым сонетлери»нен къыяс этип, айрыджа къайд эте.
Керчек, тюркюмге кирген шиирлерде, хусусан Багъчасарайгъа алып кельген ёл акс эттирильген ерлеринде Адам Мицке вичнинъ кольгесини сезмек мумкюн.
Багъчасарай пек чокъ сеяатчылар ны озь экзотикасынен мефтюн эткендир.
А.С. Пушкиннинъ Багъчасарайгъа япкъан зиярети онъа «Багъчасарай чешмеси» киби шахэсерни язмагъа импульс берди.
Бельки, Леся Украинканынъ ашагъыдаки сатырла ры айны шу Мицкевич ве Пушкинни хатырлатадырлар:
Ят улькеден мында келип кедайлар,
Эсиренинъ кольгесини арайлар.
Он докъуз яшындаки Леся Украинка мында не къыдырды?
Тарихта сыр лы кисе я да марама дегиль де акъикъат ве айдынлыкъ къыдыргъан къыз ны Мицкевич ве Пушкиннинъ романтик тасавуратыны раатсызлагъан графиня Потоцкаянынъ акъкъындаки муджизели икяелер меракъландыр май эди.
Бельки де Багъчасарай Леся Украинканы тарихта озь изи ве юзю олгъан шеэр, къырымтатар колоритининъ квинтэссенциясы олгъан бир шеэр оларакъ озюне джельп эткендир.
Леся Украинка Къырымгъа тедавийленмеге анасынен кельген эди.
Онынъ анасы Олена Пчилка — языджы.
Леся Украинка озюнинъ Къырымдаки кезинти маршрутыны анасынен берабер кунь эвельден планлаштыргъан эди.
Август 17-де Кезлевде гемиге отурып Акъяргъа кельдилер.
Эртеси куню Багъчасарайгъа ел алдылар.
Анда поезднен барып чыкътылар.
Асы лында олар — ана ве къыз — Ялтагъа барып, геминен Одессагъа кетмек керек эдилер.
Лякин маршрутны денъиштирмеге къадимий медениет аби деси олгъан Бахчасарайдаки Хансарайны зиярет этмек истеги себепчи ола.
Ве бу зиярет, табири джаиз исе, «Багъчасарай триптихынынъ» догъма сынен нетиджелене.
Бу ерден алгъан теэсуратлары саесинде «Багъчасарай», «Багъчасарай сарайы», «Багъчасарай дюрьбеси» киби аджайип шиир лери языла.
Гирай ханларнынъ сарайы, онынъ мухтешемлиги акъкъында шайре чокъ окъугъан олса да, сарайнынъ бош ве факъир корюниши онъа пек тесир этти.
Бу манзара Леся Украинка ичюн ич де бекленильмеген бир ал эди, ве акъылына кельген биринджи сёз «виране» деген сёз олды.
Керчек, бина даа виранеге чевирильмеген олса да, аджувсыз вакъытнынъ силясы душман ордусындан да зияде зарар кетирген.
Замандашларнынъ лякъайдлыгъы исе дешетли вакъытнынъ иттифакъдашы олгъан.
Улу къырымтатар маа рифчиси Исмаил бей Гаспринский къайд эткени киби, басып алынгъан миллетлернинъ медениети ябанджылар акимиети тарафындан эр дайм инкяр этилип келингендир.
Лесянынъ шаиране теэссуратларыны Олена Пчилканынъ къайдлары толдурып келелер.
О. Пчилканынъ бу язылары Украина Миллий академиясы Эдебият институтынынъ эльязмалар болю гинде булуна.
«Ишбу сарай энди сонъ дередже тоналгъан, ханларнынъ мухтешем эвинде не бир савут, не бир эшья къалгъан...», деп язгъан эди О.
Пчилка.
Леся Украинка Хансарайнынъ бедиий образыны яратыр экен мимардж ылыкъ манзараларыны тасвирлемеге тутунмай.
Онынъ дикъкъатыны чеш мелер джельп этелер:
Мында сувлар шырылдайлар яваштан,
Дерсинъ олар фысылдашып эп чагълай.
Тамчы-тамчы эп энелер козьяшдай,
Мухтешем эв озь алына эп агълай.
Эм де бу кечмиште олгъан зенгинлик ве къудретни хатырлап акъызыл гъан козьяшлар дегиль.
Бу къырымтатар халкъынынъ такъдирини тюшю нип, акъызылгъан козьяшлардыр.
Леся Украинка озюнинъ белли шиирин де Ватангъа олгъан дуйгъусыны: «Украина!
Сенинъ узеринъде козьяшлар тёкем...», деп беян эткен эди.
Багъчасарай чешмелеринден де айны шойле аджджы ве якъыджы козьяшлар акъа, затен, «бу улькеде аля даа эсарет укюм сюре».
Мезкюр шиирдеки ишбу сонъки сатырлар пружинаны анъдыралар, олар тюшюнд желерни эллегик умумийлештирювден адий гонъюльдешликке ве акъсыз лыкънынъ къабаатлыларыны укюм этювге алып чыкъалар.
Тюшюндже лернинъ бойле метамарфозасы турмуш сонетлерининъ къанун-къаиде леринден бири оларакъ эсаплана.
Шуны айрыджа къайд этмек керек ки, «Багъчасарай триптихы» шиириет тарихында яратылгъан энъ эски ше киллерден бири олгъан сонет шекилинде язылгъандыр.
Бундан эвель шайре озь иджадында сонет шекилини къулланмагъан эди.
Зан этсек, бу ше кильни къулланмагьа «фанийликни бакъийликнен» бирлештирмек дуйгъусы меджбур эткендир.
Мевзуны темелли, филигранларджа джюлалав да талап эткендир.
«Багъчасарайдаки сарай» шиири озюнинъ интонациясы ве пафосына коре «Багъчасарай дюрьбеси»нен аэнкдаштыр.
Леся Украинка ве Олена Пчилка сарайны зиярет эткенлеринден сонъ Хансарай азбарындаки ме зарлыкъкъа баралар.
Бу ерде де бошлукъны, виранелерни расткетирлер, атта кунеш нуры биле душманларджа парылдай эди.
Шайре иляхий бир сукюнет ичинде бу мезарлыкъта яткъан инсанларнынъ адларыны биль мек истей, лякин акъикъат башкъа шейде эди: «Бу ерде Багъчасарайнынъ шан-шурети эдебий юкълай» эди.
Ана ве къыз Багъчасарайда геджелейлер.
Къаранлыкъ гедже шеэрни сарып ала.
Лякин Леся пек ёрулгъан олса да, юкълап оламай.
Тынч, сакин Багъчасарай гуя насылдыр бир тылсымджынынъ муджизелери тесиринде алтын айнынъ шавлелеринде ювуна эди.
Кяде бир козьлери огюнде кунь дюз корьген манзаралары джанлана.
Мезкюр улькенинъ улу кечмиши бу ерден кетмегендай дуюлмакъта эди.
Муджизели ава сукют ичинде,
Юкъусына далгъан шеэр устюнде
Учушалар узакъ тюшлер, ал хаяллар,
Явашчыкътан индже белли сельбилер,
Башларыны саллап, айта бир шейлер,
Кечип кеткен кечмишини хатырлайлар.
Тедкъикъатчы Григорий Аврахов сонетлерни Леся Украинканынъ «Къырым хатырлавлары» тюркюмининъ кульминацион къысымы, деп адлан дыргъандыр.
Бундан да гъайры о, «Багъчасарай» шииринде «юкълай», «юкъ усырай», «тюшлер» сёзлерини текрарлаяракъ абсолют сукюнетке, насылдыр бир токътап къалувгъа, эсерде сеслер инструментовкасына ирише, деп къайд эте.
Сеслер инструментовкасына дикъкъат этинъиз: и-і: «Блищать, мов срібні, білі стини в місті // Спить ціле місто, мов заклятий край».
Багъчасарай тасавуратында Леся Украинка «А.С. Пушкиннен гонъюль деш» олгъаны корюне, деп къайд эте Г.Аврахов, ве онынънен разы олмамакъ мумкюн дегиль.
Мына, Пушкиннинъ сатырлары: «...бродил я там, где бич народов, татарин буйный пировал...».
Украин шаиреси кечми шнен келеджек, арасында бир йип тарта ве энди къырымтатар халкъыны эсарет къандалларында коре.
Онынъ багъчасарай сонетлериндеки об разларнынъ озю келеджекке догърулталгъандырлар, лякин биз муэллифнинъ позициясына делялет берген догърудан-догъру айтылгъан сёзлерни, фикирлерни де коремиз.
Буны, шаиренинъ «Ярамай ава» шииринде корь мек мумкюн.
Хусусан мына шу сатырлары.
Оларда беян этильген фикир ни эки тюрлю анълатмакъ мумкюн дегиль:
Сары къумлар арасында олеяткъан
Парча-парча олгъан къайыкъ киби ята
Аллах берген ишбу тылсым толу ульке
Ябанийлер къандалында оле ята.
Леся Украинканынъ шаирлик дуйгъусы ве улу гуманизми онъа шу «бахтсыз улькеге», «ичинде юреги олгъан» ве «аятбахш къаны къатып къал магъан» шу халкъкъа нисбетен дуйгъудаш олмагъа ярдым эте.
Шаиренинъ къырымтатар халкъына нисбетен самимиетини косьтерген сатырлар, шиирлер аз дегиль, меселя Багъчасарай триптихына кирген «Татар къызы» шиирини алайыкъ.
Леся Украинка «шеэр дживарында» — Багъчасарай дживарында ола биле — татар къызыны расткетире ве оны айретте къалдыра.
Шиирнинъ учь къытасында учь дане план бири-бирини денъиштире, яни муэллиф ве шиир къараманынынъ бири-биринен насыл корюшкенлерини адым-адым косьтере.
Башта шайре дюльбер татар къы зынынъ тюзгюн эндамыны, сонъра онынъ украин къызларынынъ къыяфетинден фаркъ эткен миллий къыяфетини тасвирлей, ве дикъкъатыны къыз нынъ фесинде муджессемлештире.
Деталлерни меаретнен тасвирлемеси онынъ этнография севдасы олгъаныны косьтере: «червоніє шапочка маленька» (фес), «шовком шитая чадра біленька».
Шайре сёзлерни насылдыр бир кучюклетюв шекиллеринде къулланмасы, алгъан теэсуратларыны беян этмеси адий бир сайып кечюв дегиль.
Ренклер гаммасына «къара» баш чыгъы ве «эсмери юзю» келип къошула.
Учюнджи план бираз буюкче.
Энди дюльбер татар къызынынъ джыллы, къыгъылчымларгъа толу козьле рини коремиз:
Юзюни де ача о, де къапата,
Козьлери йылдырымдайлар,
Къара къашлар астында ойле ойнайлар!
Бу ёсмада не де дюльбер бакъыш бар!
Шиирдеки сонъки сёз бу адий бир нокъта я да мантыкъий бир мура джаат дегиль.
Бу сёз шиирнинъ серлевасынен багъланаракъ, шаиренинъ севги ве айретини озь ичине къаврап ала: «Татарочка» — «чарівниця».
Леся Украинканынъ къырымтатар этнографиясынен меракъланмасы тек шиирлеринде озь аксини тапмагъандырлар.
Онъа халкъ яратыджы лыгъына севгини анасы ашлагъандыр.
Олена Пчилка Украинада халкъ орьнеклерини энъ яхшы бильген санатчылардан бири сайыла эди.
О, «Украин халкъ орьнеги.
Тикиш.
Токъумалар.
Писанкалар» (1876) киби уни каль эсернинъ муэллифидир.
Къырымда ана ве къыз къырымтатар устала рынынъ яраткъан озьгюн орьнеклеринен меракъланалар.
Шуны къайд этмек керек ки, Олена Пчилка рыны (даа догърусы эсасен къапылар устюнде сакъланып къалгъан язы ларны) кягъыткъа чызып ала.
Къыскъа вакъыт ичинде о, баягъы материал топлай, арадан белли бир вакъыт кечкен сонъ озюнинъ ишлеринде олар дан файдалана, лякин онынъ бу ишлери, яни эсерлери аля бугунь нешир этильмеди.
Хусусан оны, койлюлернинъ эвлериндеки токъумалар, тикиш лер пек меракъландыра.
Къырымтатар къавлилериндеки орьнеклерни индж еден тасвир этмеге тырыша: «...вишиті по краях, унизу, вершків на три біллю або шовком з примішкою золотої нитки и дрібненьких бляшок...»
(Олена Пчилка: «Диварларда украин кой орьнеклери. — Украина Илимлер миллий академия сы Эдебият институтынынъ эльязмалар болюги. Р. 28, № 36.)
1890 сенесининъ башларында башлангъан ильмий араштырмаларны айланыр йылнынъ язында Леся Украинка Кезлевде тедавийлениркен, девам эттирди.
Кеткен сайын, чызып алынгъан орьнеклер коллекциясы чокълаша, ве шайре анасынынъ ярдымынен оларны системалаштырмакъ ве четэльде нешир этмек къарарына келе.
1891 сенеси Леся эмджесине — о вакъытларда Булгъаристанда яшагъан, Алий мектепте (шимдики София университети) фельсефеден дере берген корюмли мутефеккир ве джемаат эрбабы, профессор М.П.
Драгомановгъа ёллагъан мектюбинде: «Мен бир шейни, яни татар орьнеклерини нешир этмек истейим, оларны мен Къырымда топлагъан эдим, олар чокълар ве гъает аджайиплер, олар украин орьнеклерине пек ошайлар...», деп язгъан эди.
Эм де щу мектюбинде Леся Украинка энъ сыкъ расткельген геометрик фигураны ми саль оларакъ кетире.
Лякин теэссуфлер олсун ки, мезкюр эльязманынъ такъдири бизге бел ли дегиль, о, барып да, нешир этильген олса къырымтатар медениети ичюн буюк къыйметке малик олур эди.
Шайре Къырымда булунгъанда халкъ агъыз яратыджылыгъынен хусу сан эфсанелернен пек меракълана эди, бунъа къырымтатар риваетине эсас ланып язылгъан «Мердивен» шиири мисаль олабилир.
О. анасынен бера бер Багъчасарайдан Акъяргъа къайтып келе, ве андан Ялтагъа арабанен кете ве анда 1890 сенесининъ август айынынъ сонъларында келип чыкъ алар.
Къырымнынъ дженюбий ялысы Леся Украинканы озюнинь муджи зевий гузеллигинен мефтюн эте.
Байдар къапыларындан масаллардаки киби бир манзара ачыла ве оны эбедийлик не олгъаны акъкъында тюшюн джелерге далдыра («Байдар»).
Мындан ёл денъиз бойлап кете.
Далгъалар нынъ кумюш киби парылдамасы, оларнынъ улькен къыяфетлери, терек лернинъ чешитлилиги ~ эр шей шаиренинъ дикъкъатыны озюне джельп ве мефтюн эте.
Озь юксекликлеринен булутларны тарагъан Шейтан-Мер дивен дагъ кечити онынъ хатырасында силинмез излер къалдыра.
Шей тан-Мердивен акъкъында кимнендир эшиткен риваети онынъ тасавураты на бир сильтем ола.
Ве Леся Украинка бу риваетни «Мердивен» шииринде икяе эте.
Бир вакъытларда эшиткен бу риваетини бозмамагъа, онынъ ав тентиклигини сакълап къалмагъа арекет эте.
Ялынъыз, базы бир ерлерин де рессам киби, о якъ бу якъыны тюзете, айдынджа ренклер къоша.
Шу эфсаневий ерни окъуйыджынынъ козьлери огюнде джанландырмагъа ты рыша:
Этеклери денъизге барып етелер,
Онъа Шейтан-Мердивен деген адамлар.
Бу ерде тек, къара рухлар кезелер,
Баарнинъ гурь сувлары эп чапалар.
Леся Украинканынъ 1890-91 сенелерде доминадта ролюни ойнагъан Къырым теэсуратларында, тасвирлеринде улькенинъ муджизевий зенгин табиаты фольклор, этнография, ичтимаиат тарих призмаларындан кечири лип косьтериле.
Шайре экинджи кере Къырымгъа 1897 сенесининъ июлинде келе.
Бу да онынъ тедавийленюв меселесинен багълы эди.
Ялтада бир йыл къала.
Ку нешли ялынен къавушув онынъ ичюн кичкене байрам ола.
Онъа денъиз багъышлагъан эбедийликнен къаршылашув куньделик аяттан, тедавийленюв чекишмелеринден, бир чешит кечкен янъгъызлыкътан къачмагъа имкян бере.
Бунынънен бирликте экзотика да экинджи плангьа чекиле, манзаралар, этраф таки табиат адий, табиий олып корюне.
О йылы къышта Ялтада, дерсинъ онынъ тувгъан Волыниндекидай пек чокъ къар ягъгъан эди.
Леся Украинка озь ички дюньясына терендже дала.
Буны Къырым реалликлерининъ айдын образларынен ашланылгъан «Къырым акс садалары» шиирлер тюркюминде корьмек, ис этмек мумкюн.
Мында сёз герметиклик акъкъында кетмей, мында ки кодлар озь ичине тек суальни дегиль джевапларны да къаврап алгъандыр.
Мезкюр образлар озь пластикасынен, аллегориясынен, психологик агъырлыгъ ынен дикъкъаткъа ляйыкълар.
Бу образлар шиирлердеки лирик къараман нынъ энъ назик рухий арекетлерини чырачыкъдай айдынлаталар.
Меселя «Импровизация» шииринде ялыбоюнынъ гурьдели табиаты тынгъан киби ола, ренклер, къокъулар чокъракъ киби къайнап ташалар.
Бойле дуйгъу ташкъын лыгъы шаиренинъ иджадына хас дегилъ, онда дуйгъу тутумлыгъы, сёз саран лыгъы, фикир ве услюб графикасынынъ укюмранлыгъы зияде укюм сюре.
Ве бирден — Къырымнынъ дженюбий ялысынынъ табиаты мис къокъулы баарь деметине чевириле!
«Нар чечеклери», «дефинелер», «пембе магнолия», сельби лер...
Шайре окъуйыджыны шиирий гербарийнен мефтюн этмекни озюне макъсад этип къоймай.
Бу — эр бир джанлы шейни севмеге нисбетен ынты лышнынъ бир интим делялетидир.
Ве, бунда Леся Украинканынъ озю де истисна дегиль, о, хафиф нагъме далгъаларында севги юксекликлерине котери ле ве бу дуйгъудан озю де къоркъа.
«Юкъла, меним юрегим» — дей о озь озюне.
Лякин бу риджа кеч къала, чюнки бу дуйгъу табиатнынъ баарь йыры на барып къошулмакъ ичюн энди уянгъан эди.
1897 сенесининъ язында Леся Украинка Ялтада Сергей Мержинскийнен таныш ола.
Бу танышлыкъ адий танышувлар арасында джоюлып кетмез, дие онынъ юреги эмир бердими, шимди айтмакъ кучь.
Мектюплеринде янъы адпар сёз сырасы языла тургъан, лякин...
Янъы къырым шииринде янъы шей пейда олып башлай, шайре буны даа анълап оламай, озюнде къувет булалмай.
Сонъундан корюшювлер ве айрылыкълар оладжакъ, «солгъан гуллернен къокъ угъан мектюплер», онынъ интонациясына ве эллерининъ лакъырдысына къу лакъ салувлар, беклев умютлери ве севген адамынынъ эджели оладжакъ.
Сергей Мержинский инджемараз хасталыгъыны енъип оламай, сонъ дакъкъ асынадже Леся Украинканынъ элини тутып ятты, бекленильген сёзлерни ай* тып оламады.
Леся оны Минскке алып кетип дефн этти.
Лякин, шай да бекле мектен вазгечмеди.
Нени?
Гъайрыдан джанланув муджизесини...
Беклемек, садыкълыкъ, севгилисине асретлик мотивлери Сергей Мержинскийни джойгьан сонъ, шиирлерде даа зияде драматик аэнкте янъгъырадылар.
«Шаркъ нагъмеси» шииринде озю акъкъында бар сеснен айта.
Бу шиир «Къырым акс садалары» тюркюмине киргендир.
Бу — услюбджиликнинъ къадын кишининъ къою къанынен, гъам-у кедерлернен толу олгъан айдын шахэсер лерден биридир, Садакъат ве сынъырсыз севгиге, ифтихарлы, мухтешем де гиль де халкъ йырларында дуа киби джюлялангъан, юректен алгъан севги гимнидир.
Шиирнинъ сатырларында — севгилисинден айырылгъан мусульман къа дынынынъ леблеринден чыкъкъан яралы асырларнынъ акс садасы янъгъы рай.
Леся Украинканынъ «Шаркъ нагъмеси» къырымтатар музыкасы киби, теэсуратлар къалдыра.
Шиирнинъ ильк сатырларында Къырымнынъ ялыбою ландшафты кунеш нурларына комюльген дагъларнен акс эттириле; экинджи къытъада шайре окъуйыджынынъ дикъкъатыны тынышсыз денъизге джельп эте.
Бу шейлер шиир къараманынынъ набыз киби урып тургъан теляшына толу.
Онынъ бутюн тюшюнджелери севгилисиндедир.
Асретли севгилиси узакъта, гъурбетте.
Аятнынъ козьге корюнмеген ёллары ким бильсин оны къайдаларгъа алып кете, бельки о, бу сеяатта энъ муим, энъ мукъаддес ёл бу — эвге, севги атешинде туташып янгъан севгилисине алып баргъан ёл олгъа ныны анълагъандыр, анда, ят улькелерде юреркен, эр кунь акъшам онъа къул ле устюнде атеш якъып, «денъизде ёл косьтергенлерни» хатырлайдыр.
Адий бир къолнен якъылгъан атеш коктеки йылдызларгъа чевириле.
Шиирде акс эттирильген дуйгьунынъ ялынъыз къудрети дегиль, атта онынъ девамийлиги биле къырымтатар колоритинен ашлангъан мааллий образлар вастасынен насылдыр бир элегантлыкъ иле берильген:
Эфкярлы ве сим-сия бир фереджеге
Сарылып, мен сени, нурым, беклейджегим.
Отуртаджам къара сельби фиданыны,
Эр кунь онъа козьяшларым тёкеджегим.
Къайтып кельсенъ санъа оны косьтерджем,
Гульбагъчамда осер къара сельбичигим,
Юкселир о, джамилерге зенгин диярда
Минарелер узьре къара сельбичигим.
Затеи, шиирдеки мубалягъаны Вакъыт азретлерининъ эки нокътасын дан анълатмакъ мумкюн: биринджиде, умют пытачыгъы тылсымлы козь яшларнынъ къудретинен белли бир вакъыттан сонъ балабан бир терек оладжакъ, экинджиде, шиирнинъ къараманы эбедиен беклемеге азыр, чюн ки къальб севгили ярнынъ къайтып келеджегине олгъан умютини ич бир вакъыт узьмейджек.
«Шаркъ нагъмеси» шиирининъ догъмасында Сергей Мержинскийнен олгъан танышлыкъ насылдыр бир роль ойнады, деп тасдикъламагъа бизде эсас ёкъ.
Леся Украинканынъ бундан эвель язгъан эсерлери арасында ойле шиирлер бар ки, оларны С.
Мержинскийге багъышлангъан дие къа бул этмек мумкюн.
«Шаркъ нагъмеси»не кельгенде исе, бу шиир озюнинъ драматик кергинлигинен, муэллифнинъ «мен»и ве эсернинъ къараманы — мусульман къызынынъ «мен»ининъ диффузик аляметлеринен ашланыл гъан насылдыр бир мевхум стилизация киби дегиль де, шахсий севгининъ иляхийлигидай къабул этиле.
Леся Украинканынъ «Айше ве Мухаммед» драматик диалогында бойле фикир юрсетювлер ве насылдыр бир мистик ислер ёкъ.
Бу эсер 1907 сенесининъ апрель айында язылгъан олып, шаиренинъ иджадында учюнджи Къырым девирине (1907-1908) аит тюркюмге гъает къыйметли бир къо шумджадыр.
Асырлар кесишкен девирде Леся Украинка драматургиягъа сыкъ-сыкъ мураджаат эте.
Драматургияда шайре лирика багъчасында бу ламагъан кениш иджадий мейданларны була.
Иджадынынъ учюнджи Къырым девиринде онынъ къалеми астындан бир къач шиир чыкъты.
Бунъа бакъмадан, о, буюк драматик эсерлер узеринде пек чокъ чалыша, оны че шит халкъларнынъ медениети ве дининдеки асрий тюшюнджелер раат сызлай эди; бутюн гъайретини «Кассандра», «Руфин ве Присцила», «Ор манлыкъта» эсерлери узерине муджессемлештире.
«Айше ве Мухаммед» драматик диалогы къырымтатар халкъы та мазыдан кутькен ислям дини материалы узеринде язылгъандыр.
Эсернинъ меркезий образы — Алла нынъ ресули Мухаммед (с. а. в.)
Шуны къайд этмек керек ки, бу — славян эдебиятында Мухаммед пейгъамбернинъ образыны яратувда биринджи ынтылыш дегиль.
Мукъ аддес Къуран-и Керимге бедиият тарафындан киришип, ондан файдалан макъ ве мусульман риваетлерини сербест телькъин этмек ислям дининде ясакъ этильмей.
Эдебият исе озь къанунлары боюнджа инкишаф эте.
Затен, о девирде славян эдебиятында ислям дини мевзусы умумий чизги лернен акс эттирильген эди.
Леся Украинка дигер славян языджылары сырасында ислям динининъ тарихыны озь дикъкъат меркезинден тюшю рип къалдырмай.
Даа догърусыны айтаджакъ олсакъ, Леся Украинка Му хаммедни рефикъаларынен олгъан мунасебетлерде косьтеререк, улу пей гъамберни насыл анълагъаныны беян этмек ичюн бир ынтылыш япа.
Шаирени бойле иджаткъа, бойле тюшюнджелерге не меджбур эткени ни анъламакъ къыйын дегиль.
Диалог Леся Украинканынъ Климент Квит кагъа къоджагъа чыкъмасындан учь ай эвельси язылгъан эди.
Климент нинъ туберкулезнен хаста олгъаныны бильген сонъ, шайре оны икълимнен тедавийленмек ичюн 1907 сенеси март айында Ялтагъа алып келе.
Бельки, Леся Украинка ве Климент Квитка шунынь ичюн де эвленмек меселесини тез аль эткендирлер.
Бу адымда эм мантыкъ, эм де муайенлик бар.
Ялынъ ыз бир шей терс кельген киби ола, бу да оларнынъ яшы меселеси: Квитка Леся Украинкадан 9 яш кучюк эди.
Бельки шунынъ ичюн де шаиренинъ акъылына Мухаммеднинъ тарихы тюшкендир.
Риваетке коре, Мухаммед пейгъамбер 25 яшында экенде къыркъ яшын даки тул къадын Хатиджеге эвлене.
Оларнынъ бир ястыкъкъа баш къойып яшамасы Мухаммедге аиле бахтыны, бабалыкъ бахтыны багъышлай.
Сонърадан Алла тааля онъа коктен Къуран-и Керимнинъ аетлерини эндир ген вакъытта омюр аркъадашы онъа якъындан къолтута, Мухаммед ондан сонъ дередже миннетдар къала.
Хатидже вефат эткенде Мухаммед яс ту тып, козьяшлар тёке.
Бундан сонъ Мухаммед даа эвлене.
Онынъ бир къач рефикъасы ола.
Энъ севимли рефикъасы Айшедир.
Лякин Айше де Му хаммеднинъ къальбинде терен из къалдыргъан Хатидженинъ ерини тутып оламай.
Леся Украинканынъ эсеринде Хатидже диалогда иштирак этмей, лякин онынъ образы о я да бу дереджеде эписи бир булуна.
Лакъырды вефат эткен Хатидженинъ этрафында кете.
Бу лакъырдылар Айшенинъ юреги ни эзиетлей, мерхуменинъ алдында къуветсиз олгъаныны танымагьа медж бур ола.
Хатиджени, онынъ гузеллигини ички дюньясынынъ дюльберли гини хатырламакъ Мухаммеднинъ озюне де пек агъыр ола.
О, агъырдан лакъырды эте, айтыладжакъ сёзлерни бирер-бирер сайлап ала, адий, анъ лайышлы тенъештирювлерни къуллана:
Бетиндеки бурюшюклернинъ
Эписини биле эдим.
Къомшуларым
Манъа онынъ яшыны унуттырмаз эди...
Лякин онда насылдыр бир шей...
Бакъий бир шей бар эди, Айше...
Леся Украинка бу сатырларны язгъанда билип я да бильмейип озю нинъ келеджектеки аилевий аяты акъкъындаки тюшюнджелерини беян эте.
Аилевий омюр узакъ ола бильмейджегини анълай (онъа фаний дюнь яда яшамагъа олгъаны оладжагъы алты йыл къалгъан эди), айны заманда.
Климент Квитка бирликтеки яшайышларыны хатырлап, эбедийликке узан гъан фидан киби узун омюр яшайджагъыны дуя бильген.
Онынъ бу тю шюнджелери акъикъаткъа чевирильдими, я да ёкъмы, бильмеймиз, бизге бу акъта сёйлемеге сыра тюшмей.
Лякин биз фактларгъа саипмиз.
Юрист Климент Квитка музыка фольклорынынъ истидатлы тедкъикъатчысы эди.
Онынъ алим оларакъ шекилленмесине Леся Украинка ярдым этти.
Къырымда булунгьанларында шайре къоджасынен берабер украин йырлары ны язув боюнджа экспедиция тешкилятландыра.
Фольклорист Квитка ху сусан 20-нджи сенелерде пек семерели чалыша.
Онынъ ильмий карьерасы Москвада екюнлене, анда о, Москва консерваториясынынъ профессоры ола.
Экинджи джиан дженки биткен сонъ К.В. Квитка яш студент къыз Г. Кащеевагъа эвлене.
Ким бильсин, бельки оларнынъ диалогларында да Леся Украинканынъ руху сезильгендир.
Ким бильсин...
Бойле ассоциатив параллель «Айше ве Мухаммед» диалогыны окъугъ ан сонъ, пейда олгъан бир тахминдир.
Бедиий-биографик кесишмелерге бакъмадан, Леся Украинканынъ бу эсери айрыджа эмиет ве дикъкъаткъа ляйыкътыр.
Тааджюпли ери шунда ки, тенкъидчылар ве эдебиятшнаслар нынъ аман-аман эписи бу эсерге бир чешит лякъайдлыкънен бакътылар (насыл этип бу ерде Гаспринскийнинъ акълы олгъаныны хатырламаз сынъ!).
Даа бир муим шейни къайд этип кечмек керек: шайре ислям дини мевзусына, онынъ мукъаддес акъиделерине буюк бир мукъайтлыкъ, буюк бир урьмет иле токъуна.
Хусусан, Хатиджеге яни «улу къадынгъа» урь мет-иззет иле бакъа.
Образлы этип айтаджакъ олсакъ Леся Украинка да украинлернинъ озь халкъынынъ, айдын истикъбалине беселеген ишанчла рында озюне хас бир улу къадын олды.
Т. Шевченкодан сонъ энъ къуд ретли янъгъырагъан сес Леся Украинканынъ сесидир, деп къайд эткен эди Иван Франко.
Ве бу сеске бизлер, торунлар, динъленмек керекмиз, эрлик ве назикликни ондан огренмелимиз.
Шаиренинъ омюри къыскъа олды, 42 яшында вефат этти.
Ве эбедий ликке ёл алды.
О, озюнинъ бутюн иджадий планларыны омюрге кечирип етиштиралмады.
Оларнынъ арасында бойле сою да бар эди:
«Уйкен несильнинъ аньаневий антогонизмине бакъмадан, украин эсире сининъ огълу ве койлю татар къызчыгъынынъ достлугъы акъкъында, аят оларны бири-биринден айыргъандан сонъки такъдирлери акъкъында кичкене, тарихий эсерге бенъзеген бир повесть язмакъ истейим»
(1908 сенеси февраль 2-де Ялтадан анасына язгъан мектюбинден).
Леся Украинка украин ве къырымтатар халкълары арасында, иште, шойле бир достлукъны корьмекни арзу эте эди.
Затен такъдир бизлерни бири-биримизден эписи бир айырма ды.
Бу ерде шаиренинъ: «Хаял, мени быракъма, мен санъа чокътан берли асретим», деген сёзлерини насыл этип хатырламазсынъ.
1996 сенеси Леся Украинканынъ догъгъанына 125 йыл толувы мунасе бетинен шаиренинъ Волыньдеки Колодяжное коюндеки музейинде Ялта девлет бирлешкен тарихий-эдебий музейининъ «Эбедий нурлар улькеси нинъ орьнеклери» сергиси ачылгъан эди.
Сергининъ эсасыны къырымтатар орьнеклери ве тикишлери, бунынъ киби де XIX асырнынъ сонъларын да XX асырнынъ башларында язылгъан мектюплер, эв эшьялары, савутлар, урбалар тешкиль эттилер.
Серги ерли сакинлерде ве Волынь улькесининъ мусафирлеринде буюктен-буюк меракъ догъурды.
Аман-аман учь ай дева мында музей сейирджилерни рыкъма-рыкъ толу залларында къабул этип турды.
Сергини сейир этмеге кельгенлернинъ арасында санатчылар, оджа лар, студентлер, мектеп талебелери, зиялыларнен бирликте чокътан чокъ койлюлер бар эди.
Олар такъдим олунгъан экспонатларны меракънен сейир эттилер, хусусан тикишлер янында адам пек чокъ ола эди: украин ве къырымтатар орьнеклерининъ символикаларынынъ бири-бирилерине бенъзерлиги оларда айрет дуйгъуларыны къозгъагъан эди.
Бунынъ ар тында Украинанынъ улу къызынынъ учь йыл омюри кечкен улькени, шаиренинъ самимий дуйгъуларынен сарып алынгъан шу ульке халкъыны якъ ындан танымагъа, якъындан бильмеге истеги тура эди.
Сергинен берабер къарлы Волыньге Къырымдан къара сельби фиданы ны да алып кеттик.
Сыджакъ севген къырымлы дюльбер Ватанындан узакъ та еширир экенми?
Ялынъыз бир шейни билем: джыллы къоллар оны бала киби асрарлар.
Дендрологларнынъ айткъанына коре, о икълимде, сельби нинъ ешермеси ишаныладжакъ киби дегиль.
Лякин арзу-умютни ман тыкъий аргументлернен енъип оламазсынъ: «Сопіга зрет зрего!» (Умютсиз беклейим!
(Леся Украинканынъ шииринден))
Озь вакъытында Леся Украинка украин эдебиятына Къырым «къара сельбисининъ пытачыгъыны» отуртып, шу сёзлерни айткъан эди: «Сопіга зрет зрего!»
Къайтып кельсенъ санъа оны косьтереджем,
Гульбагъчамда осер къара сельбичигим.
*Светлана КОЧЕРГА,*
_филология илимлери намзети, Леся Украинканынъ Ялтадаки музейининъ мудири._
# Багъчасарай чешмеси
Китапта А.С.Пушкиннинъ дюньяджа намлы «Багъчасарай чешмеси» поэмасы учь тильде нешир этильмекте.
Поэма Эшреф Шемьи-заденинъ терджимесинде та 1937 сенеси Къырымда айры китап этип чыкъарылгъан эдн.
## Бутюн халкъларнынъ вариети
Малюм ки, эр бир халкъ озьджесине улу ве эр бир халкъта ойле бир улу яратыджылар бир ки, олар яраткъан шахэсерлер бутюн инсаниетнинъ вариети олып къала.
Бойле улу яратыджылардан бири А.С. Пушкиндир.
Оны бутюн дюнья биле ве севе.
О, бизге, къырымтатарларгъа да гъает къыйметли.
Бизим буюк шаиримиз Эшреф Шемьи-заде А. С. Пушкиннинъ ольгенине 100 йыл толувы мунасебетинен 1936 сенеси онынъ «Багъчасарай чешмеси» поэмасыны къырымтатар тилине терджиме эткен эди.
1937 сенеси айры китап этип чыкъарылгъан бу терджименинъ севиеси о дередже юксек эди ки, о, поэманынъ асыл нусхасы дереджесинде мустакъиль бир эсер олып, онынъ айры болюклери бедииет джеэтинден асыл нусхасыны да озып кечкендир.
А.С. Пушкин шойле хатырлай: «Мен Сарайгъа кирер экеним, бозулгъан чешмени корьдим ки, онынъ тотлангъан демир улугъындан тамчы-тамчы сув акъмакъта эди...
Раевский мени зорлап эски джарты мердивенден кечирип, арем одасынынъ йыкъынтыларына ве ханлар мезарлыгъына алып барды...».
<var>(П.А.Ефремов, 1899 с. Гроссман ве Кнебель китап тюкянынынъ нешри, Москва).</var>
Айны заманда бойле урьметсизлик нетиджесинде «Сарайнынъ бакъымсыз алда йыкъынтыгъа чевирильгени»ни Пушкин «буюк яныкънен» къайд эте.
Бу урьметсизлик он йылларнен девам этип кельди.
«Къырым къырымтатарларсыз!» шиары озюнинъ мудхиш ишини япты.
«Сытмадан къыйналгъан» Пушкин «хаста алында» Къырымгъа ильки келип, бу «муджизевий диярыны коререк, шу дженнет кошесине косьтерильген урьметсизликке, эбет, айретте къалгъандыр.
Шимди биз эминликнен айта билемиз ки, ошинь Багъчасарайны зиярет эткени ве «Багъчасарай чешмеси»ни язгъаны сюрьгюн этильгенимизден сонъ шеэрнинъ ады насылдыр бир Садовое яхут Плодовое деп денъиштирильмесинден къуртаргъандыр.
Бу ерде биз: «Ай, да Пушкин!» деп хытап эте билемиз.
Мезкюр китапта поэма учь тильде бериле умумий «Багъчасарай чешмеси» адынен исимлендирген.
Окъуйыджы китапта Эшреф Шемьи-заденинъ терджимесини бирге, поэманы рус тилинде ве шайр Максим Рыльский япкъан украиндже терджимесини де окъуй биле.
Украин эдебиятынынъ классиги де бунда озь тувгъан тилининъ шырныкълыгъыны акс эте бильген.
«Багъчасарай чешмеси» бу терджимеде санки янъыдан сеслендирди.
Лякин ана тилини яхшы бильген къырымтатар окъуйыджылары Эшреф Шемьи-заденинъ терджимесини гъурурланмадан ве эеджансыз окъуп оламайлар.
Базыда ойле корюне ки, Пушкин озюнинъ бу шахэсерини гуя къырымтатар тилинде язгъан.
Бу ерде де: «Ай, да Шемьи-заде!» демек истейсинъ.
> Шакир СЕЛИМ, шаир, Бекир Чобан-заде адына мукяфатнынъ Лауреаты.
## Багъчасарай чешмеси
>> Меним киби, оу чешмени пек чокълары зиярет этти; лякин оларнынъ бup къысмы артыкъ ёкъ, дигерлери исе даа узакъларда джурелер.
> Сади.
Кербар ташлы чубугъыны думанлатып;
Кърым-Герай къашын чатып, ойгъа далгъан:
Сарай халкъы къоркъусына къоркъу къатып,
Явуз ханнынъ этрафыны сарып алгъан.
Эр ер чым-чырт кенъ сарайнынъ ичерсинде;
Эр кес сусып, эль къавушып отурмакъта.
Эр кес онынъ кускюнлешкен чехресинде
Ачув, къайгъы алямети окъумакъта.
Шай дер эркеч,
къолын сильке гъурурлы хан:
Баш эгильтип чыкъа эр кес хан къатындан.
Хан озюнинъ одасында янъгъыз къала;
Коксю артыкъ бираз сербест нефес ала.
Манълайында даа айдын бельгилене
Къальбиндеки эеджанынынъ чизгилери.
Шайтып къою булутларнен кольгелене
Буллюр сувнынъ тербетильген кузьгюлери.
Онынь магърур юрегини не тырмалай?
Зеининде насыл ойлар талашмакъта?
Якъын - ара Полынанымы барып талай,
Ёкъса кене Рускъа къаршы дженк ачмакъта,
Биревлерге ёкъса ачув, кин беслейми?
Ёкъса фитне сезиктими ордусында?
Дженевизнинъ ийлесини элеслейми?
Черкеслерми къоркъу къата къоркъусына?
Ёкъ, о энди безген артыкъ дженк шанындан
Онынъ къатты къолу артыкъ туракълашкъан.
Дженк къайгъысы фикринден узакълашкъан.
«Я барып да яшыртын бир джав ёлунен
Аремине хыянетлик кирмегейди?
Сарайнынъ къул, эрке къызы озь къолунен
Озь гонълюни бир явургъа бермегейди?...».
Ёкъ, Герайнынъ урькеклешкен къарылары
Тюшюнмеге биле къоркъып, базылары,
Сакът ве сувукъ сакъчыларнынъ козю огюнде
Джан сыкъыджы бир тынчлыкъта гулленелер;
Бир яманлыкъ кетирмейип къальплерине,
Гедже-куньдюз озь арасы эгленелер.
Дюльбер, толгъун ёсмаларнынъ истеклери
О къафеслер кольгесинде сакълы ята.
Шайтип мында Арабистан чечеклери
Джам софалар аркъасында япракъ ата.
Шайте, шайте безгинликнен арт-артындан
Куньлер оте, айлар оте, йыллар оте
Ве дуйдырмай яваш-яваш озь артындан
Эм севгини, эм яшлыкъны алып кете.
Джан тарсыкъа, саатлер пек агъыр дёне,
Ал ай куньлер бир-бирине бенъземекте.
Аремде тек эринчеклик укюм сюре;
Назланувлар сийректе бир раст кельмекте.
Эгелешкен яш бикелер, озь арасы
Юреклерин алдамакъчюн базы-базы
Де союна, де кийине-къушаналар,
Сес-шамата, ойнай-куле - бошаналар.
Я да джанлы шадырваннынъ шырылдагъан
Парлакъ, буллюр акъынтысы арасында
Топ-топ олып кезинелер шувулдагъан
Сыкъ япракълы чинарларнынъ талдасында.
Хасис арем агъасы да артта къалмай
Оларнынъ эр арекетин козьлеп тура.
Ич бир кимсе ондан къачып къуртуламай,
О, къызларнынъ эр адымын излеп тура.
Аремге о, омюрлик бир низам къоя,
О тек ханнынъ эмирлерин закон сая.
Динин биле тап о къадар къатты кутьмей,
Хан арзусын Къур’андан да усьтюн сая.
Онынъ джаны оюн-кулькю, севги бильмей,
Мыскъыл, ачув аизарлар, агъламалар,
Курсюнювлер, ялварувлар, сызламалар,
Онынъ таштан юрегине эшитильмей.
Къадынларнынъ къылыкълары онъа белли:
О бу иште артыкъ чокътан теджрибели.
Эсир олсун, азат олсун - о, оларнынъ
Биле аллякъ ве айнеджи олгъанларын.
О инанмай артыкъ тильсиз козь яшына
Мамур козьнинъ назлы-назлы бакъышына.
Яш бикечлер гурь сачларын джайылдырып
Джувунмагъа кетелер кунь сыджагъында.
Дюльбер, ёсма тенлеринен сувгъа кирип,
Ойнашалар салкъын далгъа къучагъында.
Оларнынъ сакът, айырылмаз сакъчысы да,
Залым арем агъасы да - о да мында,
Сувукъ-сувукъ сейир эте бакъып тура.
Дюльберлернинъ чыплакъ, гузель эндамына.
Геджелернинъ къаранлыгъы ичерсинде
Арем бою долана о озь башына;
Дуйдурмадан ачып таныш къапыларны,
Пысып джуре ятакъларнынъ арасында;
Къулакъ салып, бакъып кезе одаларда
Бикечлернинъ татлы, байгъын юкъуларын,
Денъеп турып, илип ала шу арада
О оларнынъ нефес алыш, къыбырдавын;
Языкъ онъа - ким де юкъу арасында.
Янъылып да башкъа адны анъса эгер,
Я да джандан достуна сёз сырасында,
Къальбиндеки сырларыны ачса эгер.
Я хан шимди неге шайтип эфкярлангъан?
Къолундаки чубукъ артыкъ сёнип къалгъан.
Ич къапыда эмир беклеп тургьан арап
Къоркъусындан нефес алмай къатып къалгъан.
Озь еринден тура шу ань къайгъылы хан:
Артынаджек ачылгъан кенъ къапылардан
Агъыр-сабыр чыкъып бара, даа о кунь
Хош корюльген бикечлернинъ тарафына.
Олар, ойнакъ чешмелернинъ чевресинде
Ипек макъат, халыларнынъ узеринде
Топ-топ олып ханны беклеп отуралар,
Эрювлеше, ойнай, куле къутуралар.
Кими бакъа мермер ташлы авутларда
Балыкъларнынъ бир-биринен ойнашкъанын.
Кими махсус сув тюбюнде балыкъларгъа
Ташлап ойнай сом алтындан сыргъаларын.
Шай дер экеч, бир тарафтан джариелер
Къокъу сачкъан шербет сюзе, дагъыталар.
Бир кереден зув-чув олып, хан бикелер
Арем ичин шенъ тюркюнен янъгъыраталар.
### ТАТАР ТЮРКЮСИ
#### 1
«Хакъ-тааля багъышлай озь къулларына
Козь яшынен ве сыкъ къаза къаршылыгъын:
Не бахытлы о инсан ки, Арафатны
Таваф этип шенълендире къартлыгъыны».
#### 2
«Не бахытлы шеит тюшип, озь къаныиы
Шанлы Туна ялысына тёккен адам.
Къаршысына кулюмсиреп учып чыкъкъан
Дженне! урий къызларыны корьген адам».
#### 3
«Алайындан бахытлыдыр, эй, Зарема,
Омрюни зевкъ-сефагъа берген адам.
Аремлернинъ тынчлыгъында сени гульдай
Эсиргелен, севги, охшап джурьген адам».
Олар йырлай. Я Зарема озю къайда?
Ашкъ йылдызы, аремнинъ шенъ къызы къайда?
Макътавларны эшитмей о, бенъзи солгъан,
Онда макътав динълемеге гонъюль къайда?
Бойнын буккен тик башыны тёбен алгъан,
Яшын ургъан пальмадайын хырпалангъан:
Юрегини дертлер саргъан, ёкъ дерманы:
Герай безген, севмей артыкъ Зареманы.
Герай безген... Лякин санъа гурджи къызы,
Дюльберликте акъран кельген кимнинъ къызы?
Орьме сачынъ ай бетинъни къайта сара
Хош козьлеринъ куньден айдын, туньден къара.
Кимнинъ ашкъы тёке билир даа къатты
Алевленген арзуларын коксюнден?
Кимнинъ ач-козь дудакълары даа татлы
Сенинъ сыджакъ, яндырыджы опюшинъден?
Сеннен толу олгъан юрек насыл олсун,
Башкъасынынъ назы ичюн шайтип урсын?
Лякин Польша княжнясы кельген куньден,
Аремине къапатылгъан, кирген куньден, —
Ондан берли сувукъ къанлы залым Герай
Артыкъ сенинъ назларынъны арзыламай.
Геджелернинъ сессиз сувукъ саатинде
Озь башына недир ойлай, недир арай.
Чокътан дегиль, яш княжна Мариянынъ
Ят эллерге шай алынып къачылгъаны;
Чокътан дегиль, озюнинъ гуль чехресинен
Озь юртунда чечекдайын ачылгъаны.
Чал бабасы эп онынънен гъурурланды,
Дар дюньяда къуванчым деп оны сайды.
Къарткъа тек озь Мариясы якъын эди,
Тек къызынынъ истеклери закон эди.
Истей эди о, къызынынъ баш язысы
Ильк баарьнинъ кунидайын айдын къалсын,
Истей эди бир дакъкъалыкъ къайгъы биле.
Къызынынъ яш юрегини къарартмасын.
Истей эди къызы гурьде яшлыгъыны
Эвленген сонъ биле янып хатырласын.
Татлы тюшдай кечип кеткен къыз чагъыны,
Къасеветсиз куньлерини кулип анъсын.
О, инсанны эр шейинен эсир эте:
Шенъ табиат, дюльбер бою, турушынен,
Тонукъ мавы козьлеринен, джурюшинен.
Табиатнынъ багъышлагъан дюльберлигин
О озюнинъ унеринен далландыра,
Эвде олгъан зияфетлер, джыйынларны
Арфа чалып шенълендире, джанландыра.
Нидже зенгин къоранталар, вельможалар
Мариянынъ элин истей, айттыралар,
Нидже яшлар онъа олып дуйдырмадан,
Козь яш тёке, джан чекише, къайгъыралар.
Лякин оныннъ яш юреги, темиз къальби
Севги недир, севда недир, бильмей даа.
Онынъ куню, достларынынъ арасында
Тек оюнгъа, эгленджеге багъышлана.
Чокътанмы? Сонъ! Татарларнынъ ордулары
Польша бетке озендайын авдарылды:
Санки дерсинъ, сараргъан онъ экинлерни
Йылдырымдай эйбет янгъын сарып алды.
Бир вакъытта чечекленген зенгин ульке
Согъушларнен хырпаланып оксюз къалды
Тюссюзленди койлер, тавлар, дере-тёпе,
О гурьдели шенъ къаралты бошап къалды
Мариянынъ одасы да тынып къалгъан,..
Чевре чети мезарларнен къаплы олгъан
Кильсечикте, баш ташында князь герби
Be тадж олгъан янъы тюрбе къаланылгъан.
Гъарип баба ер алтында, къыз пленде,
Койде саран серт асаба омюр эте.
Хырпалангъан, виран къалгъан мемлекетни
Котерильмез алымларнен тыр-мыр эте.
Эй-ат! Артыкъ Багъчасарай Хан сарайы
Сакълап тура ичинде яш княжнаны:
Гульдай солып ынсыз-тынсыз эсирликте
Заваллы къыз агълай-сызлай тасаланып.
Герай коре, бахытсызгъа пек аджына:
Мариянынъ ах чекюви, козь яшлары
Ханнынъ къыскъа юкъусыны бозып тура.
Аремининъ къатты къанун, адетлерин
Герай тек бир онъа олып йымшаттыра.
Аремдеки бикечлернинъ серт сакъчысы,
Гедже олсун, куньдюз олсун, кирмей онъа;
Бош турмагъан къолларынен о яткъызмай
Марияны ер азырлап ятагъына.
О, озюнинъ кем бакъышлы козьлерини
Джурьат этмей княжнагъа догърултмагъа,
Къыз, пайнози хызметчиси джариенен
Кунь кечире гизли тургъан купальняда.
Ханнынъ озю къоркъа эсир къызгъа барып,
Онынъ къайгъы къасеветин арттырмагъа;
Онъа рухсет этильген тек озь башына
Аремнинъ энъ чет еринде отурмагъа.
Санки дерсинъ бу янгъызлыкъ, бу тынчлыкъта
Кимдир,башкъа дюнья эхли яшамакъта.
Гедже-куньдюз къандиль янып тура анда
Мерьем-ана иконасы къаршысында;
Заваллы къыз джан гонъюльден дуа эте,
Тиз чёкюнип истей Хакътан мурадыны,
Be къальбине хатырлата токътамадан
Якъынлашкъан бакъий дюнья тарафыны...
Заваллы къыз козьяш тёке анда шайтип,
Куньджи куньдеш достларындан узакълашып;
О бир якъта эр ер ойнап чылдыргъанда,
Эркеликке, зевкъ-сефагъа гъаркъ олгъанда,
Муджизенен эсен къалгъан бу кошечик
Тек саф юрек Марияны сакъламакъта.
Шайтип юрек, янълышувлар къул къурбаны
Алдатыджы къаныгъувлар ичерсинде
Сакълап тура тек иляхий дугъуларын
Реин этип, озюнинъ бир кошесинде...
. . . . . . . . . . . . .
. . . . . . . . . . . . .
Акъшам олды; яваш-яваш кольге басты
Тавриданынъ чёллерини, къырларыны;
Мен эшитем, узакъларда лавро асты
Шенъ отюшкен бульбулернинъ йырларыны;
Йылдызларнынъ хоры артындан бираз тура
Ай догъа ва айдын коктен чайырларгъа
Дерелерге, тёпелерге, байырларгъа
Тонукъ тюслю шавлесини джайылдыра.
Пек бурюнип акъ фередже марамагъа,
Джылп-джылп этип индже хаял, кольгедайын
Багъчасарай маллелери бойларында
Адий татар къарылары акъшамлайын
Ашыкъалар бир-бирининъ эвлерине
Акъшамларын сёз сухбетнен отькермеге.
Сарай сускъан; аремдеки къарыларны
Сарып алгъан татлы юкъу байгъынлыгъы;
Ич бир шейнен орьселенмей тынч гедженинъ,
Тынч гедженинъ раатлыгъы, далгъынлыгъы.
Садыкъ евнух бир доланып бакъып кельди
Сонъ бираздан о да ятты; лякин къоркъу
Уйкъуда да онъы раат, бош быракъмай.
Эр дакъикъа хыянетлик беклеп турув
Ич раатлыкъ бермей онынъ акъылына.
Де бирининъ аякъ сеси, де пычырды,
Де бир давуш кельгендайын ола онъа;
Бу уйдурма сеслерни о керчек беллеп,
Юкъусындан арлы-берли къоркъып тура;
Пек къалтырап къулакъ сала орталыкъкъа...
Лякин эр ер этрафында сусып тура.
Тек шырылдып чешмелернинъ суву акъа
Мермер къаплы зинданлардан джырандыгъа.
Be севгили гульчигинден айрыламай,
Бульбульчиклер отюшелер къарангъыда;
Евнух буны пек чокъ вакъыт динълеп ята,
Ахыр сонъы, оны кене юкъу баса.
Геджелернинъ тонукъ къара дюльберлиги,
Не севимли бу ярашыкъ улькелерде!
Не де татлы кече онынъ саатлери
Пейгъамберни сайгъанларгъа, сюйгенлерге!
Не къадар чокъ назлылыкъ бар эвлеринде,
Шашыртыджы багъчаларнынъ кольгесинде.
Къоркъу бильмез тынч аремлер кошесинде,
Айнынъ тёккен шавлесининъ тесиринен
Мында эр шей сакинликке, сыргъа далгъан,
Ач нефисли арзуларгъа толып къалгъан.
. . . . . . . . . . . . .
Ханнынъ алай къарылары юкъламакъта,
Тек бириси юкълап оламай, яв ятмакъта.
О яваштан тура ерден, тишин сыкъа,
Нефес алмай, ич къапыны ачып чыкъа;
Яваш-яваш адым ата къаранлыкъкъа...
Онынъ еди узеринде аралыкъта
Яры юкълап, чал сакъаллы евнух ята.
Ах, онынъ таш юреги ич аджув бильмей,
Онынъ бойле юкъусы да къальп алдата!..
Къары рухдай кечип кете, ич иркильемей.
. . . . . . . . . . . . .
Къоркъа, пыса якъынлаша бир къапыгъа
Титрек элин килитине токъундыра...
Ичке кире, козь кездире чевресине...
Гизли къоркъу кире онынъ юрегине.
Тар кошеде коре уфакъ къандиль яна
Онынъ мунълы ярыгъынен айдынлана
Иконада Мерьем ана масюм бети
Be хач - азиз муаббетнинъ ишарети...
Гурджи къызы, булар сенинъ юрегинъде
Насылдыр бир тувгъан дуйгъу уяндырды.
Бутюн булар унутылгъан куньлеринъни
Бирден-бирге зеининъе даяндырды.
Къаршысында яш княжна раатлана,
Янакълары алевлене ве аллана.
Козьяшынынъ тазе изин балкъылдатып,
Юзю тонукъ бир кулюшнен айдынлана.
Ай да озь нур, шавлесини шайтип тёке
Ягъмурлардан агъырлашкъан чечеклерге;
Санки дерсинъ, коктен ерге учып тюшип.
Ялан дюнья дженнет ехли юкъламакъта.
Ве аремнинъ эсириси, къулу ичюн
Уйкъусында козьяшыны акъытмакъта...
Я Зарема неге шайтип эфкярлана?
Онынъ коксю насыл асрет, дертнен яна?
Озьлюгинден джибериле аякълары
Тиз чёкюне, дуа эте: «Аджы мени,
Ред эйлеме, Раббим, меним истегимни!»...
Онынъ сеси, арекети, инъилтиси
Узьди къызнынъ сессиз, юваш уйкъусыны.
Къыз абдырай бирден ача козьлерини
Be огюнде ябанджы бир къадын коре;
Шашып къалып къалтырагъан эллеринен
Оны ерден къалдыра ве суаль бере: I
«Айт, сен кимсинъ?.. Геджелернен озь башынъа,
Мында келип, не истейсинъ? Не ерденсинъ?
«Санъа кельдим, къуртар мени; бу дюньяда
Бир умютим къалгъан олса, о да сенсинъ...
Мен чокъ вакъыт шенъ яшавнен эркелендим,
Мени не дерт не къасевет излемеди...
Лякин бахыт колеткеси кечип кетти;
Мен гъайыбым.
Отур, джаным, динъле мени.
Бу ерлерде догъмадым мен, узакъларда;
Меним юртум бу топракълар дегиль эди...
Лякин кечкен сенелернинъ терен изи
Зеинимден шимдигеджек силинмеди.
Унутмадым мен кечильмез сыкъ тавларны,
Дагълар бою ташкъан эпкин ташкъынларны,
Мавы кокке аралашкъан тик дагъларны,
Башкъа турмуш, башкъа адет законларны;
Лякин ничюн, кимнинъ язгъан талийинен,
Неге олып быракътым мен озь юртумны,
Бильмейим; тек хатырлайым денъизни ве
Елькенлернинъ тёпесинде бирисини...
Мен сарайда къоркъу бильмей, къайгъы бильмей
Аремнинъ тынч кольгесинде чечек аттым.
Ве севгининъ ильк уянгъан дуйгъуларын
Итаатлы юрегимнен беклеп яттым.
Меним гизли арзуларым, истеклерим
Ерин тапты. Герай эрке омюр ичюн
Къанлы дженклер, согъушлардан юзь чевирди,
Къоркъунч, дешет чапуллардан элин кести,
Кене къайтып аремине келип кирди:
Тюрлю-тюрлю фикирлерни башкъа алып,
Недир беклеп тизильдик биз хан алдында.
Сес чыкъармай, о озюнинъ козьлерини
Манъа тикти ве чагъырды озь янына.
Шундан берли комюльдик биз зевкъ ичине,
Сонъу чыкъмаз назланувлар, кейф ичине.
Бир керечик олсун бизни ынджытмады,
Не безгинлик, не ифтира, не дертленюв,
Не ачувлы куньлешювлер, не шеклешюв.
Мария, сен чыкътынъ онынъ къаршысына...
Ондан берли онынъ джаны раат турмай,
Ондан берли онынъ къальби тегин урмай!
Эр нефеси хыянетлик сачып тура,
Артыкъ меним юзьлемеме къулакъ асмай;
Эгер дейим бир кунь барып меннен олса,
Эски дуйгъу, субетлерин уянтамай.
Билем, сен бу джинаетке къошулмадынъ;
Сучунъ ёкътыр, лекелерден темиз адынъ.
Динъле мени, бикечлернинъ арасында
Бармы асыл дюльберликте манъа еткен?
Бутюн арем ичерсинде тек бир сенсинъ
Меним яныкъ юрегимни яра эткен.
Лякин сен биль, мен догъгъаным назланмагъа,
Севильмеге, севмеге ве азланмагъа.
Амма сен ич мендай севип оламзсынъ;
Шай олгъанда неге керек орьтмек мени?
Ничюн сувукъ дюльберликнен азаплайсынъ?
Быракъ меним Герайымны: о тек меним;
Онынъ сыджакъ опюшлери менде яна.
О манъа пек дешетли ант, емин берди,
О озюнинъ бутюн арзу, ойларыны
Чокътан артыкъ менимкинен бирлештирди.
Онынъ бу юзь чевирюви - мени йыкъар...
Мен агълайым; коресинъми, тизлеримни
Шимди сенинъ ятагъынъда эгильдирем.
Риджа этем, анъла меним сёзлеримни,
Къайтар меним раатлыгъым, къуванчымны,
Къайтар манъа меним эски Герайымны...
Айткъаныма къаршы чыкъма; о - тек меним.
Онынъ козю сени корип сокъурлашкъан,
Ред эт, ялвар, агъла, сызла, тек корейим
Оны сенден, сени ондан узакълашкъан.
Ант эт манъа... (мен Аль-Къур’ан хатры ичюн
Унутсам да эски куньлер динин мында,
Меним ана диним сенинъ дининъ эди.
Шунынъ ичюн озь Алланънен ант эт манъа
Зареманы Герайына къайтармагъа...
Лякин динъле: керек олса мен билирим...
Къолгъа ханджер тутмагъа да беджеририм,
Мен Кавказнынъ янларында догъдым, анъла!».
Шай деп, бирден гъайып олды.Къоркъусындан
Къыз кетип де олмай онынъ аркъасындан.
Темиз къальпли Мариягъа анълашылмай,
Юрек якъкъан муаббетнинъ эзгин тили:
Тек къарардан сезе онынъ сеслерини,
Онъа къоркъунч, худжур келе севги тили.
Насыл козьяш къуртараджакъ Марияны
Бойле ботен масхаралыкъ, бойле ардан?
Насыл нияз, насыл дуа, ибадетлер
Къорчалайджакъ заваллыны аизардан?
Оны даа нелер беклей? Ёкъса онынъ
Къалгъан аджджы куньлери де, яшлыгъы да
Нефретленген эсирликте кечеджекми?
Эй, Я Рабби! Эгер Герай бу гъарипнинъ
Зинданына омюр бою кирмесейди,
Я да бирден, апансыздан олип кетип,
Бу къайгъылы куньлерини корьмесейди.
Мария сонъ пек къуванып савлыкълашыр,
Ташлар эди аджыныкълы бу дюньяны!
Омюрининъ энъ къыйметли вакъытлары
Чокътан кечти-тез унутты бу дюньяны.
О не япсын бойле омюр сахрасында?
Онъа артыкъ чокътан вакъыт озь ерине
Дженнет эхли артыкъ чокътан кулюмсиреп
Чагъыралар Марияны озьлерине.
. . . . . . . . . . . . .
Куньлер отти, кечип кетти; Мария ёкъ.
Заваллы къыз олюмни шай яшлай татты,
О озюнинъ арзылагъан дюньясыны
Янъы догъгъан мелекдайын айдынлатты.
Оны тез-тез мезарына не кирсетти?
Бу умютсиз эсирликнинъ къайгъысымы?
Хасталыкъмы, ёкъса башкъа бир иллетми?
Ким биле? О бу дюньяны шай терк этти.
Хан сарайы титисленип бошап къалды;
Къырым-Герай кене кетти оны ташлап;
Йыгъын-йыгъын татарларнен ят эллерге
Чапкъынлыкъкъа ёлгъа чыкъты сефер башлап;
О кене де къасыргъалы согъушларда
Куськюнленип, къангъа сувсап ат ойната.
Лякин ханынъ юрегинде башкъа тюрлю
Дуйгъуларнынъ алевлери гизли ята.
О эксери къызгъынлашкъан урушларда
Къылычыны бирден сильке ве токътала,
Пек чокъ вакъыт шайтип ташдай къатып къала,
Чевресине шашкъын-шашкъын бакъып тура.
Бир шейлерден къоркъкъандайын бенъзи ата,
Озь башына сёйлене ве ара-сыра
Козь яшыны озендайын акъыттыра.
Унутылгъан, нефретленип быракъылгъан
Арем артыкъ кормей оны; лякин анда
Сувукъ къанлы евнухларнынъ эли алтында
Яш къадынлар джан чекишип къартаймада.
Артыкъ чокътан ёкъ оларнынъ арасында
Гурджи къызы; о, апансыз гъайып олды;
О, аремнинъ сакъчылары тарафындан
Акъкъан сувнынъ ичерсине быракъылды.
Княжнянынъ ольген куню геджесине
Зареманынъ кайгъысы да биткен эди.
Къабааты не дередже олса олсун,
Джезасы пек къоркъунч ве пек дешет эди!
Кавказ бетнинъ улькелерин гыр-мыр этик,
Рус койлерин якъын ернен тегизлетти,
Гавридагъа къайтып кельди Къырым Герай.
Be яныкълы Мариянынъ намы ичюн
Хан сарайнынъ сессиз тема кошесинде
Мермер чешме яптырды ашкъ хатры ичюн;
Эм чешменинъ мермер ташы узерине
Ай япылып отуртылгъан хач ерине.
(Нишан, эбет, пек къолайсыз, лякин эписи
Бильмейювнинъ аджыныкълы нумюнеси).
Чевресинде алтын сувлу языларны
Кемириджи йыллар биле ашамагъан.
Языларнынъ ят орьнеги арасында
Мермер боны яваш-яваш сувлар акъа,
Бу тамчылар сувукъ ачкозь яшындай
Ич бир вакъыт токътамайып тамып тура.
Аналар да шайтип агълай, козьяш тёке
Дженкте ольген екяне бир эвлядына.
О ерлерде яш эсмери дживан къызлар
Эскининъ бу эртегесин огренгенлер
Be къайгъылы, аджыныкълы абидеге
Олар «Козьяш чешмеси» деп ад бергенлер.
Ахыр сону сырт якълардан узакълашып,
Чокъ вакъыткъа меджлислерден агъыз тартып
Мен доландым Багъчасарай шеэрининъ
Юкълап яткъан сарайыны къайтып, къайтып.
Мен доландым халкъ белясы, гурь татарнынъ
Къонушмалар япып яткъан ерлеринде,
Чапуллардан къайтып келип тенбелликке
Батый къалгъан дженкчилернинъ эвлеринде.
Шимди биле эркеликлер сачып тура
Бошап къалгъан багъчаларда, одаларда;
Алтын орьнек парлап тура диварларда,
Сувлар чагълай, къатмер гуллер алланмакъта,
Асма юзюм салкъымлары салланмакъта.
Мен корьдим морт чильтер къафес къамерелер
Бир вакъытлар бу къафеслер, бу чильтерлер
Арасында тесни чекип яш бикелер
Тена, тена терен кокюс кечиргенлер.
Мен корьдим хан сулялеси мезарларын,
Герайларнынъ сонъки мескен, мекянларын.
Мермер таштан сарыкъ саргъан бу мезарлар
Тильге келип санки рухдай къайгъыралар.
Ханлар къайда сакълангъанлар? Арем къайда?
Эр ер сускъан, эр шей джансыз тюшкюн эди,
Эр шей башкъа... башкъа, лякин меним къальбим
О вакъытта бунен толу дегиль эди:
Гуль къокъусы, чешмелернинъ шырылтысы
Чеке эди озьлюгинден унутылышкъа,
Акълым, фикрим озьлюгинден дала эди
Анълашылмаз эеджанлы бир турмушкъа.
Be сарайда учып джурьген кольгедайын
Огюмде къыз пейда ола хаялдайын!..
. . . . . . . . . . . . .
Айтынъ, достлар, кимнинъ корьдим кольгесини?
Айтынъ манъа, кимнинъ назик колеткеси
О вакъытта денъеп джурьди пешим сыра?
Мариянынъ рухымекен джурьген мында?
%
Куньджиликтен Заремамы долашмакъта?
Хатырлайым мен бойле бир назлы бакъыш
Be бу дюнья гузеллиги, дюльберлиги...
. . . . . . . . . . . . .
Эм севгини, эм шухретни баштан атып,
Муза сайып, тынчлыкъ севип, далгъынланып,
Кене сени тез-тез корер экенимми?
Эй, Салгъырнынъ шенъ ве шатыр ялылары!
Мен келирим денъиз бетте къырларынъа.
Джошкъун гонълюм гизли сырлар уяндырыр,
Сонъра кене Тавриданынъ далгъалары
Меним ачкозь бакъышымны къувандырыр.
Тылсымлы юрт, дюльберлигинъ къальнке ура;
Анда эр шей: дагълар, къырлар джанлы тура.
Дерелернинъ козь охшагъан ярашыгъы,
Асмаларнынъ кербар, якъут салкъымлары,
Акъкъан сувлар, сельбилернинъ серинлиги;
Булар эписи эрте саба саатинде,
Ялы бою узангъан тар ёлчыкълардан,
Озь атына минип кеткен ёлджуларнынъ
Дуйгъуларын эп озюне чекип тура.
Ешилленген далгъаларнен денъиз мында
Эм шувулдай, эркелене, эм йылтырай
Аюв-Дагънынъ къаялары этрафында...
>> 1811-1823
