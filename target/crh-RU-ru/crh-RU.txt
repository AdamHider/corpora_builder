# Учурымлы ёл
## АДРЕССИЗ МЕКТЮП
Эсма аптенинъ тек бир огълу бар эди.
Лякин севимли эвляды дженкке кеткенден сонъ ондан ич бир тюрлю хабер-тебер кельмеди.
Шимди Эсма апте бир озю яшай.
Сой-акърабасы да ёкъ.
Юреги пек тарсыкъкъан вакъытларда къолум-къомшугъа кирип чыкъа.
Я да: «Умют дюньясыдыр, белькн бир кунь о пейда олур» деп, юрек аджысыны тынчландырмагъа тырыша.
Эсма апте бизге кельгенде анам джан-юректен къувана.
Олар экиси де миндер устюне чёкип отура да, фильджанларындаки къара къавени ичип, саатларнен дертлешелер.
Анамнынъ талийи Эсма аптенинъкине ошай.
Меним агъам да дженктен къайтып кельмеди.
Военкоматтан алынгъан уфачыкъ кягъыт агъамнынъ ватан огърундаки урушларда Перекоп янында къараманджа эляк олгъаныны бильдирди.
Мына шимди де олар кедернен ах чекнп, эвлятларыны хатырлайлар.
— Огълум, Шевкет, сандыкътаки мектюпнн бир даа окъучы,— деп анам манъа айланды.
Мен элимдеки китапны ташлап, янаша одагъа чыкътым.
Мектюп энъ къыйметли бир хатыра оларакъ сандыкънынъ тюбюнде сакълы тура.
Бу мектюпни анам эзберден биле.
Лякин, юрегине асретлик кедери толушкъан ве баш урмагъа ер тапмагъан заманларында, кене бу мектюпни манъа окъуттыра.
Мен озюм тыпкъы-тыпкъына агъама ошагъанымдан, мектюпни окъугъанда козьлеринн менден алмай, 6у саниелерде мени агъам деп зан этсе керек...
Анам агъамны фронткъа озгъаргъанда коюмизде тек бир къартлар ве балалы къадынлар къалгъан эдилер.
Чокъкъа бармадан коюмиз душман элине кечти.
Куньдюзимиз геджеге чевирильди.
Энди сакъаллы къартлар баштаки киби чубукъларыны тютетип кипарислер янында топлашып, яшларгъа озьлерининъ эвельде корип кечирген яшайышлары акъкъында икяе этип отурмайлар—шимдики яшлар озьлери энъ агъыр сынавдан отьмекте эдилер.
Ёл янында чалынмагъан ашлыкълардан кельген бодене сеслерн тынды; баштаки киби чёльде отлап тойгъан тавлы сыгъырлар да койге къайтып кельмегенлер, кельселер де оларны къаршылап алмагъа киши ёкъ.
Геджелери къара кокни сары-сары ёлакълар сызгъалан, узакътан насылдыр бир терен давушлар эшитиле.
Бирден сескенген киби, ер гурюльдей ве эвлернинъ диварлары сарсылгъанындан пенджере джамлары къырыла.
Мына шу къоркъунчлы геджелернинъ биринде, орталыкъ топ-тюфек давушына богъулгъан бир вакъытта, кок юзюни шемшекдай ярып, балкъылдап янгъан бир шей лиман ичине келип тюшти.
Онынъ топракъкъа урулывындан ве патлавындан ер тепренди, пенджерелер сарсылды.
Анам мени дерал къучагъына алып, азбаргъа чапып чыкъты да, узакътаки янгъындан къан тюсюне бояланаяткъан лимангъа козь тикип:
— Кезлевге еталмады завалы!.. — деди къайгъылы сеснен.
Тамам шу арада кок юзюнден энмекте олгъан акъ бир шей козьлериме илишти.
Ерден ёллангъан къуршунлар, атешли окълар киби, онъа къаршы учтылар.
Арадан бир къач дакъкъа кечер-кечмез немсе солдатлары мотоциклетлерини гурюльдетип, кой ичинден лимангъа тараф ашыкътылар.
Бираздан эки кере пыштав атышы ве автомат давушлары эшитильди.
Сонъ, эр ер тынып къалды.
Шу гедженинъ бузлу сабасында немселер ич бир адамгъа лиман тарафына кетип-кельмеге рухсет этмедилер.
Анда, къумлу ялыда душман тарафындан атылып ольдюрильген совет учуджысы серилип ятмакъта эди.
Душман аскерлери койлюлерге оны коммеге изин бермедилер.
Лякин балалар ичюн ясакъ этильген шей бармы я!..
Эки куньден сонъ биз лимангъа барып чыкътыкъ.
Учуджынынъ джеседи козьден гъайып олгъан.
Бираз авлакъта кучючик бир обачыкъ — бельгисиз къараманнынъ къабири пейда олгъан.
Биз янгъан самолётны бусь-бутюн тешкерип чыкътыкъ ве оны бир даа тамир этип учуртмакь мумкюн олмагъанына инанаджагъымыз биле кельмеди.
Къара свастикалы самолетларны урып тюшюрмек ичюн биринджи ким учаджагъы акъкъында арамызда кунь эвельден дава башлады.
Давамыз аз къалды котекке чевириле эди...
Мен балаларнынъ арасында энъ кучюги эдим.
Шай экен бойле бир муим меселе чезильгенде онда меним иштирак этмем затен керек танылмады.
Учмагъа акъ талап этмек бир якъта турсын, бу акъта меннен лаф биле этмедилер.
Мен джаным агъыргъанындан балалардан айрылып, чытырманлы когем тереклери арасында юрьдим.
Юре-юре кене къуршунларда тельме-тешик олгъан беяз парашютнинъ юксек пытакъларгъа чырмашып къалгъан ерине келип чыкътым.
Оны пытакълардан анырып алмакънынъ ич имкяны ёкъ эди.
Аягъымнен чюрюген япракъларны къарыштырып башладым.
Меним бутюн хаялым наган тапмакъ ве о наганнеи яваш-яваш ешиль козь фрицлерни атмакъ эди.
Эм де таптым!
Лякин, наган дегиль де, кенарлары азачыкъ куйген планшет таптым.
% Онынъ устюндеки къапы уютмадан эди ве онынъ тюбюнде Къырымнынъ харитасы бар эди.
Мен къувангъанымдан бакъырып джибердим.
Меним сесиме балалар топлашын чапып кельдилер ве буюк меракънен планшетни тутып-тутып бакътылар.
Олар атта планшетни денъишмекни, яни, онынъ ерине манъа самолётта биринджи учмакъ акъкъыны теклиф эттилер.
Мен исе, ачувым къатты олгъанындан разылыкъ бермедим.
Тез-тез планшетни къойнума тыкъып, пытакълар арасындан ёл къармалап зувмагъа башладым.
Немселер корьмесин деп, къоркъудан артыма-огюме бакъа-бакъа чапып эвимизге къайтып кельдим.
О планшетнинъ ичинден бир мектюп чыкъты.
Конверти устюнде адреси ёкъ эди.
Шунынъ ичюн мектюп бу вакъыткъадже бизде сакълы къалды.
Анамнынъ шимди хатырлагъаны да ана шу мектюп.
Эсма аптенен анам фильджанларыны табакъ устюне къойып, козьлерини манъа тиктилер.
Мен, энди къачынджы кередир, бу сарарып къалгъан конвертни ачып, ондан мектюпни чыкъардым ве окъумагъа башладым:
«Азиз анайым!
Мен эр бир учушымдан сонъ, санъа мектюп язам.
Лякин, оларны санъа ёлламанынъ чареси ёкъ.
Фашистлерни топрагъымыздан айдап чыкъаргъан сонъ, санъа бир торба мектюп алып барырым.
% Сыкъ-сыкъ коюмизнииъ устюнден учып кечем.
Эвимизнинъ янтайып къалгъан диварларыны корем.
Дженктен сонъ, аначыгъым, янъы эв къурармыз.
Сени азбарымызда корерим деп, самолётымны алчакълатам ве коюмизнинъ устюнден бир кере айланам.
Къоркъудан тапылгъан тешиклерге сакълангъан душманларны корем.
Козьлюгимни манълайына котерип, козьлеримни керип-керип бакъам.
Лякин, сен манъа корюнмейсинъ.
Оджагъымыз да тютемей»!.
Агъачынъ олмаса керек...
Сабыр эт, анайым.
Дженктен сонъ санъа араба-араба агъач кетиририм, сыджакъ оджакъ башында бу дешет йылларнынъ сувугъыны да, ачлыгъыны да, къайгъысыны да унутырсынъ.
Диварлары ичинде сен ильки кере меним сесимни эшиткен алчакъ эвчигимиз ичюн, чевресинде джайылып, манърашып къонлар отлагъан чёллер ичюн, анам, мен мукъаддес гъалебе саатыны якъынлаштырмагъа бутюн кучюмни аямам.
Душманнынъ дёрт «мессершмидт» самолётыны урып тюшюрдим.
% Чареси олса эди, бу ава айдутларынен коюмиз устюнде тутушыр эдим, о вакъыт сен де ерден сейир этип, огълунънынъ ватан огърунда йигитлердже урушкъаныны озь козьлеринънен корер эдинъ.
Тюневин коюмиз кенарындаки «Эски мезарлыкъкъа» бомба ташладым.
Буны юрек аджынтысынен яптым.
Онда бабамнынъ да къабири бар...
Лякин, не чаре, фашистлер къабирлернинъ баш ташларындан озьлерине атеш ювалары ясап, анда зенит топларыны ерлештиргенлер.
Эсаплашув сааты якъынлашаятыр, биз мытлакъ енъермиз!
Сабыр эт, анайым, бекле мени.
Мен мытлакъ къайтып келирим.
Шимди кене душмангъа къаршы учаджакъмыз.
Ашыкъам.
Огълунъ Эскендер.»
Эсма апте къыбырдамай отура.
Бетинде индже слакъ-ёлакъ бурюшиклер онынъ вакъытсыз къартайгъаныны косьтерелер.
Онынъ бакъышы тюшюнджели, козю огюнде гуя догъгъан кою джанланды: Эсма апте анда о вакъыт, юреги бир шей сезген киби, терен теляшнен, огълуны фронткъа озгъаргъан эди, бираз вакъыттан сонъ исе, акъайыны да дагъгъа, партизанларгъа озгъарды.
Къолундаки фильджанда ичилип битмеген къаве сувып къалгъан...
О терен кокюс кечирди ве талгъын сеснен:
— Менимкининъ де ады Эскендер эди... — деди.
Агъыр ве муляйим табиатлы бу къартийге гонъюль алыджы, теселли бериджи сёзлер айтмакъ истедим, лякин, онынъ кедерли дуйгъуларыны сюслендире биледжек сёзлерни къайдан тапарсынъ!
Анам терен кокюс кечирип, мектюпни элине алды.
— Эсма енге, меним тонгъучым къайтылмаз ёлларгъа кетти, ватан ичюн вефат этти.
Иште, биринджиси ерине экинджиси осеятыр, деп козьлеринен мени ишарет этти.
— Бу йигитнинъ мектюбини сиз алынъыз.
Ола билир, оны да анасы беклейдир.
Кимерде бир ачар, окъурсынъыз.
Буны огълунъыз яза, деп эсапланъыз иште....
Эсма апте мектюпни мукъаддес бир шей киби алып, къойнына сокъты.
— Сагъ ол, чокъ сагъ ол,— деди о самимийликнен.
— Бу мектюпни мен эр даим къойнумда, юрегим устюнде ташырым.
Умют дюньясыдыр, бир кунь ола бельки огълум да пейда олур...
Къайда барсам, ашыкъып эвге къайтам, умютим шунда ки, чюнки, ольди деген кягъыты кельмеди де...
Бир сойлары пенсия пешинден чапкъалап юрдилер.
Мен исе, бир ерге аслы бармадым, эм сорамадым.
Кереги ёкъ, пенсияда, бойле кягъыт да...
Ярабби, къайдан келе асла бу дженклер бизим башымызгъа?..
Иште ойле о, аналарнынъ юреклери — дженкте гайып олгъан огъулларыны эп беклейлер.
Ольди деселер де беклейлер.
Озьлерннинъ козьлери юмулгъандже беклейлер.
Мен ашыкъып балконгъа чыкъам.
Мен бутюн дюньягъа къычырмакъ истеим:
— ИНСАНЛАР!
Аналарынъызнынъ юреклери насыл теляшнен чапалагъанына бир бакъынъыз!..
Олар лянетлеген эр шейге лянетлер ягъдырынъыз!
О вакъыт дюньяда ич бир тюрлю яманлыкъ къалмаз.
## Учурумлы ёл
Тозлу, чакъыл тёшельген къышлакъ ёлу узакъларгъа кете ве памукъ тарлаларынен къурашкъан багъ-багъчалар ичинде гъайып ола.
Ёл бою, чанталарыны саллап, учь огълан адымлай.
Ташларны шытырдатып, футбол киби тепелер.
Олар якъынлашкъанда, ёл четинде гурь оськен дут тереклериндеки торгъайлар суса, кечип кеткен сонъ исе кене пытакътан пытакъкъа уча, чивильдеше эдилер.
— Уф,— деди Салим такъиесини чыкъарып.
— Даа узакъ,— деп иляве этти Решид.
Бойле юрсек биз акъшамгъа да етишип барамамыз.
— Мен болдурдым, достлар, келинъ азчыкъ раатланайыкъ,— деди Салим.
Олар дут терегининъ салкъынына кечип, арыкъ боюнда, ешиль отчыкълар устюне отурдылар.
Салим чантасындан бир пите чыкъарып.
учьке больди, балалар чайнай башладылар.
Копчеклерини чыйкъылдатып, араба кечти.
— Абибулла агъа, бизни де алтынджы бригадагъа алып кетсенъиз,— деп багъырышты балалар, араба артындан чапып.
Арабаджы атынынъ тельбевини чекти.
Балалар юксек копчеклерге тырмашып, арабагъа миндилер.
— Къана, таксини къаергедже айдайыкъ?— деди арабаджы ёлджуларгъа чевирилип.
— Алтынджы бригадагъа!
— Алтынджы?
О къадар узакъта не къыдырасынъыз я?
— Алтынджы бригадада Суннат ака деген адам яшай.
О Берлингедже баргъан.
Гъалебе куню биз дженкчилернен корюшюв кечиреджекмиз.
Бу меселени анълатмагъа кетемиз.
— Сизге Берлингедже баргъан дженкчилер керекми?—деди арабаджы, кулип.
Лякин, ким олса да, дженк акъкъында яхшы икяе этмеге бильмели.
Ат, узун ялыныны силькитип, тез-тез кете эди.
Араба таш чакъыллар устюнде секриклей, гъыджылдай, лафкъа кедер эте эди.
Бир къач дакъкъа сусып отурдылар.
Сонъ арабаджы:
— Мен шаир дегилим, дюльбер лаф этмеге бильмейим,— деди.
Сёйленсенъ де эр шейни анълай.
Бираз сускъан сонъ, девам этти:
— Мен, сизнинъ яшынъыздаки огъланчыкънынъ дженк маалинде башындан кечиргенлерини икяе этмек истейим.
О, эбет, фашистлернинъ ювасынадже, шу Берлингедже баргъаны ёкъ...
Чюнки о заман он бир, он эки яшларында эди Душмангъа къаршы автомат, я да пулёметтан атеш де сачкъаны ёкъ.
Бунынъ ичюн силясы да ёкъ, кучю де ёкъ эди.
Лякин, о огъланчыкъ чин пионер эди.
Балалар, яхшыджа ерлешип, меракълы икяе динълемеге азырландылар.
— О огъланчыкъ кичкене, Айсерез деген койчикте яшай эди,— девам этти арабаджы.
— Вадиде кичкене, копюктен даима бем-беяз тюслю олып озенчик акъа эди.
Адамлар эвлерини таш устюнде къура, ашада, вадиде исе, берекетли топракъта багъ-багъчалар осьтюре эдилер.
Шойле бир аджайип манзараны тасавур этинъ: эр ер таш, чакъыл, оларнынъ ортасында, гуль киби койчик...
Эр баарь байырлар ешере, гуллери тёшеле эдилер.
Бу маальде къыз ве огъланчыкъларгъа дагъгъа чыкъып кетмек буюк бахт эди.
Огълан балалар сыгъыр, эчки ве къозуларны отлата, къызлар исе, гуль джыя ве гуль таджы ясап, аналарындан эшиткен дюльбер йырларыны йырлай эдилер.
Огъланлар дженк оюныны ойнай, къаяларгъа тырмаша, къобаларгъа сакълана эдилер...
Арабаджы джебинден кисесини чыкъарды, сигар ясады, кескин тютюнни арды-артындан бир-эки тартты ве сонъ девам этти:
— Куньлеринъ биринде кою кокюнде дженк гудюрдиси къопты.
Етишкен осьмюрлер ордугъа кеттилер.
Силя тутмагъа ярагъанлар исе дагъгъа котерильдилер.
Гедже-куньдюз ер ве кокни сарсытып душман кельгенде, койде тек къарт-къурт ве бала-чагъа къалгъан эди.
Агъыр куньлер кельди, атта кунеш де къап-къара корюне эди.
Балалар энди дагъгъа къачмай, ойнамай эдилер.
Чюнки, энди дженк оюн дегиль де, акъикъат эди.
Узун къыш акъшамлары кимлернинъдир аягъы астында къар гъычырдай, сонъ бу адамлар чувалларгъа отьмек ве пенир юкленип, кене дагъда гъайып ола эдилер.
О сене къарлы къыш эрте кельди.
Юксек къар дагъ ёлларыны къапатты, къаялар уджунда ель увулдады.
Фашистлер партизанларгъа къаршы тинтювни вакътынджа токътаттылар.
Лякин, партизанлар да койге ничюндир келип оламайлар...
Куньлернинъ бирииде Зейнеп къартийчик къарт чобан Мустафанынъ эвине кельди.
Козьяшларыны сюрте-сюрте:
— Сен бутюн омрюнъни шу дагълар ичинде кечирдинъ, шайтан бильмеген сокъакъларны сен билесинъ,— деди.
— Партизанларгъа барсанъ да, меним огъланчыкъларым Аметнен, Селяметнинъ сагъ-эсен экенлерини бильсенъ.
— Э, къартий, дагъда юрип олсам отурыр эдимми мен мында?—деп джевапланды тапчан устюнде яткъан Мустафа акъай.
— Фашистлер тезден къой ве эчкилеримизни тартып аладжакъларыны айттылар.
Десе энди бир баш мал да туттырмайджакълар?
Бала-чагъа сютсюз къалгъаны-къалгъан...
О гъариплер де анда ач-чыплакъ аллары насылдыр экен...
— Айванларны керчектен аладжакъ экенлерми?
Къартий агълавуны токътамай баш саллады.
— Абибулла!— деп чагъырды къартбаба торунына.
— Оджакъ устюнде асылы чызмаларымны кетирчи, балам, къуругъандыр энди бельким...
— Сизге юрмек мумкюн дегиль де, я, къартбаба!—деди торуны чызмаларны котерип кирип.
— Не япайым, балам, муим ишим бар...
Къарт башкъа ич бир шей айтмай кийинди, чыкъып кетти.
О къайткъанда къаранлыкъ тюшкен эди.
Акъшамлыкъ сувда пиширилген къартоп сувып башлагъан эди.
Къартбабай тюшюнджели, кедерли эди.
Азачыкъ къапынып, четке чекильди.
Абибулланынъ анасы софра джыйыштырып башлады.
Къартбабай элини торунынынъ омузына къойды.
— Санъа бир шей айтмакъ истейим,— деди о Абибулланынъ козюне дикъкъатнен бакъып.
Ананъ да эшитсен.
Джемаат санъа муим бир вазифе юкледи...
— Насыл вазифе экен о я?—деди четтен анасы.
— Адамнынъ сёзюни больме, отур да динъле, деди къартбабай.
— Бу ишни мен озюм япмагъа борджлу эдим.
Дагъны мен къадар кимсе бильмей.
Лякин, бу аякълар бармы, бу аякълар!..
Абибулла меннен чокъ кезгендир, чокъ сокъакъларны биле, шаймы?
Къарт торунына суаль назары ташлады.
— Э, билем, къартбаба,— башыны саллады Абибулла.
— Бугунь гедже койдешлеримиз азбарымызгъа къой ве эчкилерини айдап келеджеклер.
Танъ маалинде сек оларны «Йырлагъан дереге» айдап кетеджексинъ.
Беджерирсинъми?
— Беджеририм.
— Баба!
Сен не, баланы эляк этеджек оласынъмы шу?— деди анасы агълап.
— Баламы, акъаймы, ким экенини ярын анъларыкъ,— деди къартбабай, къызына бакъмамагъа тырышып.
— Айванларны артыкъ койде къалдырмакъ хавфлы...
Ярын олмаса о бирси кунь тартып алырлар.
— Дагъдан кечильмез шимди!..
— Узакъ кетме,— деди къартбабай къызыны динълемей.
— Дерегедже айдасанъ етер.
Акъшамгъадже эвде олмагъа керексинъ.
— Яхшы.
* * *
Абибулланынъ эви койнинъ четинде ерлешкен эди.
Танъгъа якъын къартбабай къораны ачты.
Абибулла сюрюни дагъгъа тараф айдады.
Къартбабасы чешит кенъешлер берип бираз топаллап озгъарды, сонъ, ёл ичинде токътап, артындан бакъып къалды.
Койден баягъы узакълашкъан сонъ, Абибулла къойларны дагъгъа бурды.
Кок агъарып башлагъанда, мал сюрюси кучюк дереден таракъкъа бенъзеген къаяларнынъ о бир тарафына кечкен эди.
Айванлар ач олды ве магърашып башладылар.
Лякин, бу энди хавфлы дегиль эди.
Абибулла буюк бир таш устюне чёкти, къойнундан бир баш согъаннен отьмек чыкъарып, бираз къапынды.
Энди энъ эсас ёл къалды — «Йырлагъан дере».
Уйле маалинедже онъа етип барса, акъшамлыкъ эвге партизанлар къаршылап алырлар.
Бем-беяз къар устюнде сюрюни тёпеликтен корьмей олурмы?
— Айда!—багъырды Абибулла ве таягъыны ойнатып, сюрюни айдады.
Къой ве эчкилер, къурсагъынадже къаргъа батып, огге ынтыла эдилер.
Абибулланынъ чарыкълары ичине къар толды, ирип, бузлай башлады.
Сувукъ, аджджы ель уфюре эди.
Сол къолда — тим-тик, къара къая.
Онынъ уджы булутлар арасында гъайып ола.
Асырлар бою асыл олгъан тар сокъачыкь шу къаягъа япышкъан, ашада исе — учурым.
Аджеба, къарнен тёшельген бу сокъакъ хавфсызмы экен?
Я барып да эшильсе?
Абибулла кокке бакъты, сарылтым араретсиз кунеш къаялар артына гизленмеге азыр тура.
Къой-эчкилер бир-бирлерине башларыны къойып, ельнинъ увылдысына динъленелер...
Партизанлар кельмеди.
Эгер Абибулла къартбабасы айткъаны киби сюрюни ташлап къайтса, ким биле оларнынъ алы не оладжакь?!
Борилер ашармы, ачлыкъ ве сувукътан арам олерлерми?!
Ойле экен, гъарип айванларны айдагъандан не файда?!
— Э-э-эй!—деп багъырды Абибулла.
— Э-э-эй!—деп джевапланды седа.
«Не исе, кене огге кетмек керек, эрте-кеч партизанлар илле расткелирлер»,— деди Абибулла озь-озюне ве сюрюдеки ёлбаш эчкини айдады.
Эчки юрмейджек олды, лякин, бир-эки таякъ ашагъан сонъ, алдгъа ташланды.
Сюрю онынъ артындан юрьди...
Башы айланмамасы ичюн, Абибулла ашагъы, учурымгъа бакъмамагъа тырыша эди.
Къая исе сюрю ве огъланчыкъны итеп тюшюреджек киби эп коксюни кере эди.
Къаянынъ артына бурулмагъа бир-къач адым къалгъанда Абибулланынъ аягъы астындаки таш еринден кочти ве...
Абибулла абынды.
О, тырнакъларынен бузлу кьаянынъ коксюне янышты.
Къой ве эчкилер урькюп бири-биринен итеклештилер.
Абибулла зорнен аякъкъа турды ве юзюнеп мермер къаягъа таянды.
Сюрю тар сокъакъта уюлишип тура эди.
— Айда, айда!—деп Абибулла таягъыны саллады, лякин, ушюген элинден таягъы: сыптырылды, ашагъы учып кетти.
Сюрю еринден къыбырдамады.
Аксине, арткъа къачаджакъкъа ошай эди.
Абибулла башындан къалпагъыны чыкъарып, къойларны онынънен айдап башлады.
Ёлбаш эчки сакъалыны къыбырдатып ильки адымыны атты.
Сюрю арекетке кельди.
Яйлагъа чыкътылар.
Сюрю кене токътады.
Абибулла не къадар тырышса да, сюрю еринден къыбырдамады.
«Десе къашкъырлар?»— деп тюшюнди Абибулла, къоркъунен.
Лякин, шу ан ёлбаш эчки арткъа чевирильди, бир-эки секирип, чападжакъ олды, лякин, учурым устюнден беяз халат кийген адамлар котерильдилер.
— Токъта!
Сен кимсинъ?—деген давуш янъгъырады.
Беяз халатлы адамларнынъ бойнунда автоматлары, бель къушакъларында гранатлары асувлы эди—партизанлар...
Абибулла козьяшларыны токътатып оламады...
Партизанлар оны опладылар, сыджакъ тонгъа сардылар ве ашаттылар...
— Сагъ ол, къардашым,— деди партизанлар группасынынъ командири.
— Отрядымызгъа буюк бир бахшыш истирдинъ.
Анавы учурымгъа атылгъан эчкинъе языкъ амма, биз оны да тапып чыкъарырмыз.
Кой халкъына тешеккюримизни бильдир ве чокъ селямлар айт...
Эки партизан Абибулланы гедже озгъардылар.
Саба маалинде Абибулла пенджересини къакъты.
Юкъусыз отургъан ананен къартбаба чапып къапыны ачтылар...
Шу сёзлернен арабаджы икяесини битирди.
Араба тар ве тозлу къышлакъ сокъакъны бойлап кете эди.
— О огълан шимди къаерде я?—деп сорады Салим.
— О огълан шимди сизнинъ къышлагъынъызда яшай,— деди кулип арабаджы.
Балалар тюшюнджели бир-бирлерине бакътылар.
— Ким о?—деп сорады кене Салим.
Абибулла агъа, къамчысыны силькитип, атыны ашыкътырды ве индемеди.
Олар Суннат агъанынъ эвине якъынлаша эдилер.
## Къаядаки портрет
Мердан элиндеки китапны япып, диванда тазе газеталарны козьден кечирген бабасына бакъты.
— Баба,— деп башлады Мердан,— сен дженкте иштирак эттим, дейсинъ.
Я ничюн сенинъ акъкъынъда ич бир китапта язмайлар?
Сенинъ де Ленин орденинъ бар да!
Оджапчемиз, Ленин ордени — энъ юксек мукяфаттыр, дей.
Бабасы башыны котерди.
Огълу тикилип онынъ козьлерине бакъмакъта ве джевап беклемекте эди.
— Мен дженк акъкъында язылгъан пек чокъ китап окъудым,— деп девам этти Мердан.
— Партизанлар акъкъында да.
Лякин, ич биринде сенинъ акъкъынъда бир сёз биле ёкъ...
Бабасы терен кокюс кечирип, пенджереге бакъты, сельби тереклерине козь тикти.
— Дженкте пек чокъ адамлар Ленин ордени алды,— деди агъыр давушнен.
— Эр кес акъкъында язмакънынъ чареси ёкътыр даа, балам...
— Танышларынъ акъкъында да ёкъмы?
Бабасы, «къайдан билейим, бармы-ёкъмы?..»—деген манада омузларыны къысты.
— Баба, Ленин орденини насыл алгъанынъны икяе этип берсе я!—деди Мердан.
Бекир акъай козьлюгини чыкъарып, манълайыны сильди, терен тюшюнджеге далды.
Мердан бабасына якъынджа отурып, онынъ агъыр, машина ягъы къокъулы элини алды.
Бабасы баягъы вакъыт козьлерини юмып отурды, сонъра яваштан:
— Ойле олса, динъле огълум,— деди...
1942 сенесининъ экинджи ярысы кете эди.
Совет ордусы ярым ададан Тамань шеэрине чекиле эди.
Душман бар кучюнен къызыл аскерлерни богъаздан кечирмемеге тырыша эди.
Сержант Бекир Сулейманов парчалангъан броневик артында юзю къоюн ята эди.
Къамачавда къалув телюкеси акъкъында о бир къач сание тюшюнди, сонъра, кене туман къаплап алгъан, патта-сатта колеткелер пейда олгъан мейданлыкъкъа козь тикти.
Бекир автоматындан узун къуршун сырасы ягъдыргъанынен, колеткилер гъайып ола эдилер.
Катерлер Кырмыскъа киби тырышчанлыкънен о бир ялыгъа тараф ынтыла эдилер.
Сол тарафтан немсе танкларынынъ гъыджырдысы эшитильди.
«Бир адым биле арткъа чекильмейджекмиз.
Сонъки нефесимизгедже шу топракъны къорчаланаджакъмыз»,— деп къычыра къарыкъ сеснен командир.
Онъа кимсе джевап бермей.
Чекильмейджеклерини аскерлер озьлери де билелер.
Ялыда даа пек чокъ яралы катерге чыкъмакъ невбетини беклей.
Танклар эп якъынлашалар.
Аскерлер ерге сыкъылып яталар.
Кескин ташлар оларнынъ беденине биз киби санчылалар.
Бекир къушагъына багълы гранатаны чыкъарып азырлады.
Шу вакъытта онынъ янында снаряд патлады.
Кокке атеш ве топракъ савурмады, аскерлернинъ устюне олюм олып тёкюльди.
...Бекир бир сание эсини джойгъан киби дуйды.
Юмрукъларыны сыкъып, огден келеяткъан танккъа къаршы атылмагъа ынтылды, амма шу арада кимнинъдир кучьлю ве назик эллери елькесинден тутын, ерине яткъызды.
Бекир бир къач вакъыттан сонъ эмширенинъ муляйим сесини эшитти, сыджакъкъанлы юзюне бакъты.
Сонъ, азачыкъ бурулды, ода ичине тизильген кроватьларны корьди.
— Эеджанланманъ, сиз госпитальдесинъиз,— деди эмшире.
— Пятигорск шеэрининъ госпиталинде.
Госпиталь шеэр дживарларында ерлешкен.
Ачыкъ пенджерелерден къарлы къалпакъларыны даа быракъмагъан къаяларнынъ сюйрю уджлары корюнип тура.
Яралылар бу хош манзарагъа авесликнен козь тике, ешилликлер ве топракъ къокъусы оларны саргъушлата эди.
Фронт гудюрдиси шеэрге кунь сайын якъынлаша.
Бекирге татлы хаялларгъа далмагъа кедер эте.
Бекир аякъ устюнде турмагъа меджалы олгъаныны сезгенинен, топаллай-топаллай, кроватьларны тутып, пенджере къаршысына кельди.
Тышарыгъа козь ташлагъанынен айретнен къатып къалды: къаршыдаки Машук къаясындан онынъ козьлерине Ленин тикилип бакъып тура эди.
Бекир козьлерини сильди.
Ёкъ, бу тюш дегиль.
Къаядан Ленин бакъып тура.
Къадирли козьлер, ачыкъ манълай...
Бекир, янашасына къомшу аскер келип токътагъаныны дуймай къалды.
— Десе явузлар мында да келип чыкъаджакълар?
Бекир сескенип онъа тараф чеврильди:
— Ёкъ!
Олар мында келялмазлар!
Аскер пенджере янында турды да, ресимге ишарет этип:
— Бу ресимнинъ тарихыны билесинъми?
— деп сорады.
Бекир башыны саллады, сонъ кисесини чыкъарып, сигар ясады.
— Ойле олса, динъле.
Мен санъа айтайым,— деди аскер.
— 1925 сенеси Пятигорскта казак ве кавказ къадын-къызларынынъ Биринджи съезди топлангъан эди.
Белли шей, шорбаджылар бир чокъ белли адамларны-языджы, шаир, артист ве рессамларны мусафирликке чагъыргъанлар.
Шу адамларнынъ арасында Николай Щуклин деген рессам да бар экен.
Онда эшиткен шенлеринден гъурурлангъан Шуклин съездге мисли корюльмеген бир портрет такъдим этмеге сёз берген.
Эбет, онынъ сёзлерини эльчырпмаларынен къаршылап алгъанлар, лякин, эксериси онынъ сёзлерине инанмагъан.
Амма Щуклин экинджи куню бутюн кереклерини топлап, бир къач ярдымджысынен дагъ тарафкъа ёл ала.
Чокъ сайлаштыргъан сонъ бир къаяны бегене.
онынъ уджунда оськен терекке сыджым багълайлар.
Сыджымнынъ бир уджунен рессам озюни багълап, къаянынъ тик дивары бою ашагъы эне.
Рессам къаянынъ ортасында — ерден дёрт юз метр юксекликте ресим япмагъа башлай.
Аскер бираз токъталып, ресимге тикильди, сонъра:
— Тютюнинъден берчи, бир яхшы къокъуй,— деди.
Бекир кисесини узатты:
— Якъ, онынъ дамы да къокъусы кибидир,— деди.
— Кери чекильгенимизде, коюмизден кечмеге къысмет олды.
Сагълыкълашкъанда бабам бир торба алып чыкъкъан эди.
Ана топрагъымда оськен тютюн бу, онынъ ичюн бу къадар лезетлидир.
Буюр, къардашым.
Аскер сигарыны якъкъанынен оксюрип башлады, козюнде пейда олгъан яш тамчыларыны сюртип, икяесннн девам этти:
— Иште, съезд озь ишини битиреджек куню Щуклин кене сёзге чыкъа:
«Достлар,— дей о.
— пенджереге бакъсанъыз, сёзюмнинъ астындан чыкъкъанымны корерсинънз.
Ильичнинъ шу портретини сизинъ съездге такъдим этем.
Ресим кичкене экен деп тюшюнменънз, узакътан шойле корюне, акъикъатта исе онынъ колеми он секиз квадрат метрдир!..»
Узакътан эп топ гудюрдиси эшитиле эди.
Госпитальнинъ диварлары силькинип-силькинип ала эдилер.
— Екъ, фашистлерни мында йибермезлер,— деди Бекир тюшюнджели давушнен...
Бир къач кунь кечти.
Фронт гудюрдиси эп якъынлаша эди.
Яры гедже маалинде палатагъа юзю бем-беяз агъаргъан эмшире чапып кирди.
Аякъ устюнде турмагъа къувети еткенлерни тышары чыкъмагъа давет этти.
Эмширелер носилкаларнен агъыр яралыларны ташый эдилер.
Азбарда бир къач машина моторыны чалыштырып тура эди.
Госпитальнинъ баш экими, немселернинъ бир группасы шеэрге киргенлерини, госпитальнинъ аджеле эвакуация япыладжагъыны айтты.
Эм керчектен, шеэр тарафтан автомат тасырдысы, гранаталарнынъ патлавы эшитиле эди.
Бекир экимге якъынлашты.
— Полковник аркъадаш,— деди о,— бизим чокъумызнынъ силя алып немселерге къаршы чыкъмагъа кучюмиз бар.
Бизге силя беринъиз.
— Берирмиз,— деди полковник,— силяланып колоннаны озгъарырсынъыз.
Машиналар чыракъларыны якъмайып, яваштан дагъ ёлуны бойлап кете эдилер.
Фашистлернинъ танклары апансыздан пейда олдылар.
Олар огдеки машиналаргъа чапкъылдылар.
Сынаяткъан агъачларнынъ тасырдысы, яралыларнынъ инълеви, къуршун давушлары — эписи бир ерге къошулды.
Бекир, янына авдарылгъан машинадан зорнен сюйрелип чыкъты.
Янаяткъан машиналарнынъ ярыгъында дагъ тарафкъа чекилеяткъан аскерлерни корьди.
Бекир буюк бир ачувнен танкларгъа къаршы бир къач невбет къуршун ёллады, сонъра достлары артындан чапты.
Аскерлер мейданлыкъкъа чыкъкъанда, къаялар артындан, къангъа боялгъан киби, къып-къырмызы кунеш корюнди.
Аскерлер ерлеринде токътап къалдылар.
Къаршыдаки къаядан Ленин бакъып тура эди.
— Немселер келе!— деди кимдир.
Эр кес ерге ятты.
Фашистлер бир къамбурлашкъан къаянынъ устюнде, узун сырагъа тизилип, бир-бирлери артындан Лениннинъ ресими оюлгъан къая тарафкъа кете эдилер.
Аскерлер бир сёз айтмайып оларгъа къаршы бурулдылар.
Немселер къаяны бутюн кунь штурм яптылар.
Бекир, патрон икътисад этмек ичюн, ашагъы таш юварлатмакъ къарарына кельди.
Амма къаяны къорчалайыджылар да эп эксиле эдилер.
Къаранлыкъ тюшип, немселер атешни токътаткъан маальде, дёрт солдат къалгъан эди.
Къаранлыкъ къаяны да, аскерлерни де сакълады.
Бекир одун топлап, къая янында буюк атеш якъмакъны теклиф этти.
Атеш ярыгъы Лениннинъ портретини айдынлатты.
Лениннинъ ресмини бутюн шеэр ве онынъ дживарларындаки кой эалиси коре эди.
Запт этильген шеэр устюнде Лениннинь портрети парылдагъаны фашистлернинъ зытына тийди.
Олар топ ве пулемётлардан атеш ягъдырып башладылар.
Къуршун ве снарядлар къаягъа урула, джансызланып ерге тюше эдилер.
Амма портретке зиян кетирип оламай эдилер.
Къая янындаки атеш сабагъадже янып чыкъты.
Онынъ ярыгъыны узакъ дагъдаки партизанлар да корьдилер.
Танъ аткъанынен немселер кене штурмгъа башладылар.
Къая къорчалайыджыларнынъ патронлары битти, амма Бекир:
— Бир адым биле чекильмейджекмиз,— деди.
— Ленин бизге бакъып тура.
Уруш ярым кунь даа девам этти.
Бекир бир озю къалды.
Немселер буны бильселер де, огге буюк сакътлыкъ ве къоркъунен джылыша эдилер.
— Келинъ, йыртыджылар, келинъ... — дей Бекир тозгъа ве къангъа булангъан янакъларыны силип.
Сонъра автоматыны котерип атып, белине асувлы къамасыны чыкъара...
Шу ан фашистлернинъ устюне атеш бораны авдарылды.
Чевредеки къаяларнынъ устюнден пулемёт атыла эди.
Бекир партизанлар ярдымгъа етишип кельгенини анълады.
Бир къач куньден Пятигорскны совет ордусы азат этти.
Къызыл аскерлерни енъильмеген Ленин сыджакъ тебессюмнен къаршылап алды...
...Икяесини битирип, Бекир агъа терен кокюс кечирди.
Мердан узакъ вакъыт сусып отурды.
Сонъ:
— О портрет аля даа бармы?—деп сорады.
— Бар.
Энди онъа Ленин къаясы дейлер.
Онынъ янында талебелерни пионерге, пионерлерни исе комсомолгъа къабул этелер.
— Мен оны корьмек истейим.
— Корерсинъ, огълум, корерсинь.
# Итаатсыз изаат: эшитмегенлер эшитсин
> Биз арткъач акъ-укъукъ саиплери экенмиз
> ве о «мусавийлик»тен арткъачыны бизден чекип алмакъ пешинделер…
Бу куньлери Къырымда инсан акълары боюнджа векиль Людмила Лубина бизим Ватанымызгъа сонъки вакъытта кочип кельгенлер ве аля бугунь келеяткъанлар акъкъында сёйледи.
Чокъ шейлерден хабери олгъан вазифедар муим мевзулар боюнджа агъзыны ачса, ондан баягъы бир малюмат беклемек мумкюн.
Беклемеклер ерине етти, о ханым «меракълы» шейлер сёйледи.
Атта: эбет, дюньябакъышы ойле севиедеки инсан акъ-укъукъларымызнен огърашыр экен, олар не алда, не турушта олгъаныны тасавур этмек къыйын дегиль, - деген фикир пейда олды.
Асылында, эбет, бу сеслендирильген ракъамлар баягъы аздыр, йымшакъ айткъанда, догъру дегиль.
Чюнки янымызда нелер олаяткъаныны коремиз.
Кельме-кочьме инсанлар пек чокълашты.
Оларнынъ сайысы юз бинълернен ольчениле.
Ве бу тесадуфий бир ал, миграциянынъ озь башына ёл алгъан акъымлары дегиль – бу тюшюнильген, планлаштырылгъан сиясет.
Асыл халкънынъ сайысы энди-энди он беш файызгъа етип кельмеси, мектеп чагъындаки бабалар арасында исе бу косьтергич йигирми файыздан кечкени акимиетни гъает раатсызламагъа башлагъан эди.
Иште, чарелер корюле.
Учь айда учь бинъ мигрантнен юкъарыда анъылгъан меселе, белли ки, чезильмез.
Бу айсбергнинъ корюнген тёпеси.
О буздагънынъ ашагъыдаки къысымны тек озьлери, яни кочьмек-кочюрмек арекетлерининъ тешкилятчылары билелер ве о ракъамлар бизге малюм дегиль, чюнки, табиий, гизли.
Тасавур этинъиз, эсас вазифеси боюнджа бутюн меселелерини чезген, эр кеснинъ акъ-укъукъыны ерине кетирген адалетпервер ве мераметли бу векиль, ишсиз отурмайым ве буюк маашны нафиле алмайым, оны акълайым, - деген ниетнен насыл дигер, даа да агъыр меселелернен огъраша.
О, Къырымгъа Украинадан кочькен эр бир инсаннынъ фикринен чокъ дикъкъатнен меракълана ве мында кельгеннинъ себеплерини билип, оларны тантиминен огренмекте.
Насыл ибретли бир мемуре!
Эм де бакъынъыз, «<var>драпать</var>» эткенлерини насыл самимий къайгъыра!
Онен субетлешкен журналист яза:
Бу джумлени догъру анъламакъ ичюн бир къач кере, болип-болип окъумакъ лязим.
Авропагъа агъыр заманлар кельген, гъариплер бир дирем айлыкълар, ярамай ёллар, алчакъ маиший хызмет, тиббий зорлукълар, эр ерни баскъан къабарджылыкъ ве иляхре-иляхре киби меселелер ичинде богъула экенлер.
Мемур ханым авропалыларнынъ арасында базыларыны аджып, озюнинъ шахсий даиресине, давет эткени киби, «тарихий ватан оларны чагъыра» деп, козьлерини яшландыра.
Акъикъатен де анъламакънынъ чареси ёкъ: я о, тильге алгъан инсанларнынъ тарихий ватанлары оларнынъ миллий адларында косьтерильген де!
Яни, юнан, булгъарлар, алманларнынъ  джаным-джаным ватанлары бу адларнынъ ичинде дегильми?
Бельки, джография ве тарих дерсликлерни гъайрыдан язып, оларда: юнанлар, булгъарлар, алманларнынъ тарихий ватаны Къырым, къырымларнынъ тарихий ватанлары исе Юнанистан, Булгъаристан, Алмания, деп косьтермелими экен?
Мемур ханым буны олардан сорамай, бойле шейлерни насыл айта ве, атта, теклиф эте?
Бельки, козьде буны да тута: бу халкълар онынъ къайдларынен разы олмасалар, 1944 с. теджрибеси къулланыладжакъмы?
Вай Аллам, бу недир – саделик, джаилликми я да асыл къырым халкъына нефретми?
Амма энъ меракълысы сонъунда.
Бу сонъки суальнинъ ерлигини ве догърулыгъыны кетирмеге биле сакъынамыз.
Ля чаре, керек:
Джемаат, ватандашлар!
Эшиттинъизми?
% Сиз бир къач сене эвель мында бир залым олып, дюньянынъ имтиязларындан, устюнликтен файдаланып ве дигерлернинъ акъ-укъукъларыны чекип алып, яшагъансыз, сиз мисильсиз кейф сюргенсиз.
Энди мында адалетни тикледилер ве Л.Лубинаны бу адалетнинъ къаравулы этип къойдылар.
Яхшы къаравулласын, деп адалетнинъ къаравулына тюфек оларакъ чокъбинълик орду ве укъу-къкъоруйыджыларны бердилер.
Чюнки къырымлар «къошма» акъ-укъукъ саиплери эди экенлер ве о «мусавийлик»тен арткъач олгъаныны къайтармагъа эм де эвельки зулумны девам этмеге истей билелер.
Сандракъ дегильми?..
Олды, сораманъыз.
Изаат битти.
_Б. Аджджы._
# Булутлар
## ТАКЪДИРГЕ
Джаш къызларны дёрт дуваргъа къапап къойгъан.
Тек факъырнынъ къысметини ашап тойгъан —
Сенсинъ, залым, козюнъ чыкъсын!..
Мезарынъны селлер джыкъсын!..
Тувар-тувмаз сабийлерни алып кеткен,
Коп анайнынъ джаш башына келип джеткен —
Сенсинъ, онъмаз; онъма, битме!
Оттан башкъа джерге кетме!
Гъарип халкънынъ бостанына джавдырмагъан,
Бизнинъ якъкъа булутларны авдырмагъан —
Сенсинъ саран, къурсун къолунъ!
Бильмий къал эм сагъынъ, солунъ...
Бирев, бираз къарувланып, котерильсе...
Бираз кунеш табып факъыр шай керильсе...
Сенсинъ, кунни къырслап къачкъан...
Тюрлю бурчакъ, джашын сачкъан!
«Такъдир булай!..» — деп анайлар куйген вакъыт,
Джылавындан ташнынъ конълю ийген вакъыт,
Сен, къурула, чубугъынъны ичесинъ,
Джырлай, джырлай, «яс» урбасын пичесинъ...
Къач керелер джолларыма чукъур къаздынъ!...
Къач керелер манънайыма яслар яздынъ!...
Кене узьдим тузагъынънынъ зынджырларын...
Тез атладым шайтанлыгъынъ чукъурларын...
Емин эттим, такъдир, сенмен чарпышмагъа...
Ольгенгеджек къолларынъа япышмагъа...
Джолларынъда меним коксюм сед къураджакъ...
Козюм даим артынъдан шай джувураджакъ...
Ах тёшесем чал сакъалынъ бир джолума!...
Кечсе бир кунь къалын мойнунъ, ах, къолума!...
## БИР ЭСИРНИНЪ БАШ ТАШЫНА
Джукъла, достум, къатты демий, джат топракъта,
Озь джуртунъ джокъ, болса да — шай бек узакъта...
Джукъла, джатнынъ той сесине баш къалдырмай,
Баарине, бульбулине ич алдырмай...
Бир кунь келип, бу думанлар котерильсе...
Юджелерден барымызгъа сес берильсе...
Сен де уян «Аллах! Аллах!...» чынълагъанда,
Фериштелер якъынлардан тынънагъанда...
Силь козюнъни, джигитлердай, атлан, къушан!
Джылдызлардан анъна энди: бек якъын танъ...
Тувушны тут. Сонъ, джуртунъа юзь чевирип,
Къыл намазынъ, топрагъына бетинъ сюрип...
Нафилени бек узатмай, джолунъа тюш.
Джуртта буюк ибадетинъ иджра тиюш...
Виран койлер, басыкъ уйлер темелинден,
Шифа алып «ольмез умют сагъ элинден,
Бизлер энди джурт севдасы башымызда,
Чевре къардаш, алчакъ душман къаршымызда...
Бахт янълышын тюзельтмеге тургъанмыздыр.
Чюрюк джерге «Хакъ!» деп аякъ ургъанмыздыр.
О вакъыт да мезарынъны бегенмесенъ,
«Дегенимдай олялмадым, языкъ» десенъ,
Джурь согъушлар мейданыны джаяв, атлы,
Бир олюм сеч, оль бир даа татлы, татлы...
## ОЙ СУВУКЪ ШУ ГЪУРБЕТ
Ой сувукъ шу гъурбет!.. Атешсиз, нурсыз,
Турмушы бизлерге конъюльсиз, джырсыз...
Бульбуль джырласа, мунъларым арта,
Сесчиги азгъана «Борлу»гъа тарта...
Тавларын къарайман. — Чатыргъа ошай:
Козьлерим джашара, къальбим джумшай...
Булутлар къарара акъырын, акъырын,
Таптайман ялынъыз, тозлу джолларын...
Тюшкенде джавуны шувулдап, къуйып,
Опькенде козюмни сыйпалап, сюйип,
Ойлайман анамнынъ о бол козьяшларын,
Джуртумнынъ узакъта комюльген джашларын...
Джолумда кулюмсий къарай къызлары...
Козьлерде онъгъанлыкъ, сюйгю излери...
Ошатма оларны бахтсыз Эсмагъа,
Къарамай кечемен къайгъыра, къайгъыра...
Мелевше, къаранфиль, сармашыкъ эр ер,
Гуллери ачылгъан, япрагъы къатмер...
Гуллери бек къызыл, ах насыл къызыл!
Къызылны нечюн шай сюемен бу йыл?..
Къызыл да джуртумнынъ яйлясы, къыры,
Къызыл да бу йылнынъ ташкъан Салгъыры...
Къызыл да «Джурт» деген юксек манълайлар!
О Ешиль аданы къызылгъа бояйлар...
Сюемен бу ренкни эрен ренки деп,
Эренлер бетинде джурт орьнеги деп...
Меним де къызылгъа боянсын манънайым,
Гизлидже комсюнлер, корьмесин анайым...
Байрамда, сейранда татар къызлары,
Кунь корип онъмагъан танъ джылдызлары
Къопарып такъсынлар кокреклерине,
Джурт ашкъы толар тез джуреклерине...
Олемиз оларны онъгъармакъ ичюн...
Татарны тахтына чыгъармакъ ичюн...
Я джуртны къоруй да сюремиз омюр...
Я «Джурт!» деп джана да боламыз комюр...
## ЭЗАН СЕСИ
Акъшам устю, эзан сеси джанъгъыра,
Дертлилерни Хакъ къатына чагъыра.
Эзан сеси — минареден джайыла,
Кокке чыгъа, мунълу, ёргъун байыла...
Чай къатында акъ сакъаллы къартбабай
Титрек къолун салкъын сувда увалай...
Деренлерден «Аллах!» сеси хош келе,
Акъ манълайлар джерге тие, юкселе...
Мен гъарипмен: месджидим ёкъ киреджек...
Михрабына мунълу бетим сюреджек...
Эзан сеси бу якъларгъа келалмай,
Татлы, татлы къулагъыма тиялмай...
Акъ сакъаллы къонъшу мазин яшаймы?
Кене «Аллах!» деп сёзюне башлаймы?
«Аллах! кимсе эшиткенлер боламы?..
«Танърым, къуртар!» деп джамиси толамы?..
Екъсам кене бир-бирини къаргъайлар?
Бир-бирини джактырмакъчюн джылайлар?..
Озюн ташлап, гъарип джурткъа сарылгъан,
Бармы «Джуртум!» деп сесчиги къарылгъан?..
«Хакъ!» дегенде не дуясыз джурт ичюн?
Джурт кемирген бир къач мельун къурт ичюн?
Эзан сеси бу якъларгъа келалмай,
Татлы, татлы къулагъыма тиялмай...
Эп джамилер шай къапанмай бир гедже,
Къарт мазинлер ольмез бурун гизлидже...
Джыйлышынъыз, эзан сесин къачырмай,
Гунанъызны Салгъырдайын ташырмай...
Къол котерип акъ юрекмен коклерге,
Башынъызны ялмай къойып серт ерге,
Хакъ къатында юрт савлыгъын тиленъиз!
Озюнъизге яхшы олюм истенъиз!
Эзан сеси бу якъларгъа келалмай,
Татлы, татлы юрегиме тиялмай...
## ТУВГЪАН ТИЛЬ
Сени мен Къырымда, Къазанда таптым,
Джурегим къайнагъан, ташкъанда таптым...
Джат эльде мугъайып, ачынып джурьгенде,
Умютим, хаялым шай тюшип джурьгенде,
Мойнунъа сарылдым, дертимни айтып,
Бир гузель сёзюнъмен озюме къайтып...
Джырларынъ болмаса, маненъ болмаса,
«Джурт» деген сёзюнъмен джурек толмаса,
Ах, насыл джурермен гъурбет якъларда,
Танышсыз, билишсиз ят сокъакъларда?..
Бильмиймен — тюрюкми, татармы адынъ,
Бек яман татлысынъ, Танърыдан тадынъ.
Тюрюк де, татар да сенинъ сёзлеринъ,
Экиси эки чифт мунълу козьлеринъ...
Вияна огюнде, Къазакъ ичинде
Барабар джырладыкъ Хиндлерде, Чинде...
Анъласын бир сени, душман да сюер,
Бир джаныкъ сёзюнъмен джуреги иер...
Истиймен озюнъни эр якъта корьмек,
Эр ерде инджинъден дестанлар орьмек...
Къушларгъа, къашкъыргъа уйретсем сени,
Сен болсанъ оксюзнинъ конъюльден сюйгени...
Джамиге, михрапкъа, сарайгъа кирсенъ,
Денъизлер, чёллернинъ четине эрсенъ...
Сенинъмен душмангъа ярлыкълар язсам,
Къарувлы сёзюнъмен конълюни къазсам...
Къабримде мелеклер соргъу сораса,
Азраиль тилимни бинъ кере тораса, —
«Озь тувгъан тилимде айт магъа!» дермен,
Озь тувгъан тилимде джырлап олермен...
Конълюмни къайгъылар кемирип тургъанда,
Халкъымны тынышсыз йылдызы ургъанда,
Тувгъан тиль, — башкъасы акълыма кельмий,
Бир буюк сырымсынъ, душманлар бильмий...
## ДУМАН
Юксек тавларнынъ тёбеси думан,
Буюк йигитлернинъ тюрбеси думан,
Бекленмез ишлернинъ нефеси думан,
Къанлы дженклернинъ арфеси думан...
Эгилип бакъар да, сюзюлип кирер,
Кулер де, опер де, къолларын керер,
Эм дёнмез ёлундан, эм де ёл берер —
Акъыллы, окъумыш, джигиттир думан.
Буюк денъизлерден алыр чокърагъын,
Даим юксеклерде къурар къонагъын,
Ич кимсе билалмаз онынъ дурагъын-
Азаттыр, кейфлидир, къарувлы думан.
Тилесе — джавундыр, тилесе — бурчакъ,
Кя сувукъ буз болур, кя атеш-сыджакъ,
Кя уфлер сёндюрир, кях якъар оджакъ, —
Билинмез, анъланмаз баладыр думан.
Айлана тав башын, чёллерге юрьмий,
Къапаткъан козьлерин, ерлерни корьмий,
Бир рузгяр чыкъып да ашагъы сюрьмий,
Тавларда илинип къала дий думан.
Бети бар, козьлери корюнмий Шаркънынъ,
Дерди бар, яшлары тёкюльмий Шаркънынъ,
Тили бар, сёзлери эштильмий Шаркънынъ:
Чёллери, голлери, эллери думан.
Баты рузгяры, къыбла-сырт бораны
Эсмий тирильмез Къытайы, Ираны,
Ешермез къум чёлю, юрьмез керваны —
Эссин баты еллери, тез джавсын думан.
Думанлар ойнаса, яшынлар тувар,
Азгъана джыласа, тавларны ювар,
Ким бильсин, не куню, къаерге явар,
Бир джавса — дюньялар девирир думан..
## БИНЪ ДОКЪУЗ ЮЗ ОН ДОКЪУЗ
Ава сувукъ, кок — булут, джавун джава...
Пенджеремни аджджы джель къакъа, джува...
Джанъы джылны беклиймен, янъгъыз къалып,
Отькен джылдан эр ишке эсап алып...
Отькен джыл да джетмеди онъгъанлыкъкъа,
О да кетти, батырып пешманлыкъкъа...
Мен бу джылнынъ ишлерин айталмайман,
Ойларыма ляйыкъ сёз табалмайман...
Джанъы джылым джокъ меним, сёз къыскъасы,
Бизим дюнья — мунъларынынъ къарт дюньясы.
Бизнинъ джашав, — къайгъысы, тасасыман, —
Джунь хыркъасы, къотурлы асасыман.
Бир узун джыл, сонъ куню — сувукъ мезар...
Джанъы джыл джокъ бизлерге, бизлер — Татар...
## КЪАРТ ДУНАЙ
Кунь бата, къаранъгъы...
Къып-къызыл тав ягъы...
Билькильдий, джалтырай,
Къарт Дунай, къарт Дунай!
Кок — булут, джылдыз джокъ...
Ум сыджакъ, къальп сувукъ...
Джокъ достлар, джокъ джанай...
Къарт Дунай, къарт Дунай!..
Сырымны бильдирме,
Джавларны кульдирме,
Татарман — Дженгиздай!
Къарт Дунай, къарт Дунай!..
Ай келе узакътан,
Къырымдан, Къыпчакътан,
Бугунь шай не джылай
Къарт Дунай, къарт Дунай?..
Ташы бол, ичи кенъ —
Мезарым къайда экен:
Азгъана джатсам ай,
Къарт Дунай, къарт Дунай...
Гемилер къозгъала,
Бурула, джол ала,
Къырымгъа тек бармай,
Къарт Дунай, къарт Дунай?..
Къырымгъа огърама,
Ал-хатыр сорама —
Къурурсынъ, чыдамай...
Къарт Дунай, къарт Дунай...
Сакъын сен джылама,
Бизлерни ойлама,
Умют — дерен, къайгъы — сай...
Къарт Дунай, къарт Дунай...
## КЪАЙТАРМА
Душманда джашав, коп джашав тилек...
Магъа бир яхшы, чалт олюм керек...
Дженъерми мени сонъ топ, пычакъ, къама?..
Согъушлар магъа бир татлы къайтарма...
Бир нидже джыллардыр тозлу джолларда
Айдайман олюмни къырларда, джарда...
Олюм — озь къадем, эм ана, баба...
Бель-бельге куреше, ойнай къайтарма...
Конълюмни тюркюлер бек яхшы джандырмай,
Шу дюнья завкълары аслы да къандырмай;
Чал, олюм, опь, олюм, ойна, токътама...
Магъа сен керексинъ, бир де къайтарма...
Алтындай сачларынъ бетимни сыйпай,
Козьлеринъ козюмде боранлар ясай;
Сюемен сачларынъ, олюмге тарта,
Мезаргъа якъынмыз, чал бир къайтарма...
Джиберме къолумны, ич айрылмайыкъ...
Яшавнынъ мойнуна ич сарылмайыкъ...
Сарылшып тюшемиз муна мезаргъа,
Уйренсин шу джашлар яхшы къайтарма...
Къолларда бир кесек сулупсыз давке,
Къайтарма дийлер секирип джурьмеге,
Бир кирсем олюммен яланджы тойларгъа,
Косьтерсем татаргъа бир учун къайтарма...
Татарман, сап-сары халкъымнынъ бети,
Сув болгъан къаны, чюрюген эти...
Бир джурек ольмийджек ич бир заманда,
Яшавы бугунь де бир гузель къайтарма.
Сюемен пунарлы, хаста козьлерни,
Сюемен манасыз, керчек сёзлерни,
Олюмге ошай, олюмни анъдыра —
Кичкене къалиНни дагъыткъан къайтарма...
Махшерде сиз мени ич къалдырманъыз!
Къатымда «сур»ларны ич чалдырманъыз!
Олюмни табарман азгъана турсам да,
Магъа олюм керек, бир де къайтарма...
## КЪАРАНЪГЪЫ, СУВУКЪ...
Къаранъгъы, сувукъ...
Атеш джокъ, нур джокъ...
Мезарлар джувукъ, мезарлар джувукъ...
Булутлар кете,
Тавларгъа джете.
Бир сессиз кече, бир сессиз кече...
Тыгъыра къорай.
Шувулдай, джырлай,
Хатырым сорай, хатырым сорай...
Къырчыкълар, тавлар.
Устюнде буз, къар,
Астында мезар, астында мезар...
Болса бир джылдыз,
Сюйгюли бир къыз,
Фатиме, Сюндюс; Фатиме, Сюндюс...
Боламан бала,
Къайгъылы ана
Тёшегим сала, тёшегим сала...
Ушиймен, анай Устюмни джапмай,
Мен оксюз малай, мен оксюз малай...
## КЕЛЕДЖЕК
Балалыкъта, келинчикли къырларда,
Джатар эдим, къойчыкъларым джаяр да,
Къулагъымны джерге салып тынънасам,
Анънар эдим: атлы джуре отарда.
Базы, темиз чокъракъларнынъ акъышын
Туяр эдим, базы, чечек оськенин,
Ава дургъун болса, яки чёллерде
Джер алтында башкъа бир джель эскенин...
Культеленген юксек отлар ичинде,
Табар эдим башкъа дюнья, башкъа сес...
Магъа эрте келир эди гизлидже
Койге даим кечче джеткен Хыдырлез...
Бугунь узакъ о тувгъаным къырчыкълар,
Къач джыллардыр Будин къыры дурагъым...
Мен къырылгъан, бир соладжакъ чечекмен...
Къурумасын тек мен биткен будагъым.
Будин къырын тёбесине чыгъаман,
Озь коюмнинъ минареси сезильмий...
Джат эллернинъ топрагъыны тынълайман,
Тувгьанларнынъ аякъ сеси эштильмий...
Бир Дунай бар, таныш бираз козьлери:
«Бабайлардан бир къачыны корьдим», — дий...
Огъа барып бираз сувун къарасам,
Конълюм джува, бола къайгъым иргендий...
Асретлерим, къоркъуларым коммекчюн,
Къумлугъында тюрлю коллер къазаман;
Ялысында бир тёшелип отурсам,
Айта Дунай отькенлерден, язаман...
Эшитемен «Келеджек»нинъ сеслерин,
Къардашларым атлы бир халкъ джувукълай ...
Айгъырлары «Келеджек»тен кишнийлер...
Джигитлери даа турмай, уюкълай...
Эшитемен аян-беян джырларын,
Айталмайман адларыны сизлерге,
Саба, акъшам даа якъын келелер,
Бир кунь шексиз корюнирлер козьлерге...
Эшитемен «Келеджек»нинъ сеслерин:
Есма, назлы, беяз татар къызлары
Кулюшелер къалын дюльбент артындан,
Кулюшелер, тез джойтула ызлары...
Бу къызларны мен таныйман бек яхшы,
Кобюсининъ къумрал сачын опькемен...
Кобюсимен, ашкъ дердине тутулып,
Индже белин сарып къоран тепкемен...
Бир кунь чыгъар бу джигитлер мейдангъа,
Бу къызларман къол-къол тутып, эш болып,
Буны корьген къартчыкъларнынъ къальп козю,
Кирсиз, тозсыз бир чокъракътан джаш толып.
О вакъытта джигитлерге айтынъыз:
Мезарымны долансынлар атларман...
О къызларны мен бекледим, мен сюйдим,
Долансынлар, бельки бираз турарман...
## КЕЧМИШТЕКИ СУЧЛАРЫМЫЗ
Бири ачкъан китабыны, «Лянет!» дий...
Хелагюге, Баты Хангъа, Тем ирге;
Бири язгъан тарихыны, «Барбар!» дий...
Бир вакъытлар бойнун бюккен эмирге...
«Татар халкъы, Татар ханы! — фысылдай
Кяфир, муъмин — бутюн дюнья тиллери, —
Татар ханы джуртумызны джакъты шай
Менгюликке атеш болсун эр джери...»
Факъыр татар аттан тюшкен, шашыргъан,
Бетин орьте, сесин къыса, кизлене:
«Дженгиз, Темир, Батыны мен бильмиймен,
Мен оларны ич корьмедим...» — сеслене...
Душманлары: «Сенсинъ! — дийлер. къыйнайлар, —
Мына ресминъ тарихлерде корюне,
Сенсинъ, Дженгиз аркъасындан джувургъан,
Бетинъ сары, пантик мурнынъ кичкене!»
«Мен тюгюльмен! — дий факъир, ай зарлана, —
Дженгиз, Баты джынсымда ич болмады!
Бабам, анам бир шерифе, бир сейид,
Якъынларым я бир молла, я къады...»
Ташланъыз о факъир халкъны, сучу джокъ,
Сучу болса, джашавында одийджек, —
Менмен Дженгиз, Темир Ханнынъ торуны.
Менмен онынъ джолун даим кутийджек...
Юкленемен бар сучларын оларнынъ:
Бизлер джакътыкъ, Багъдадынъны, Басранъны,
Бизлер джыкътыкъ сарайларын Романынъ,
Бизлер сойдыкъ акъсюегинъ, къаранъны!
Кель, бир сор! Берийим эп эсабын,
Далмачьянынъ, Маджарлыкънынъ, Къазакънынг,
Хиндиянынъ, Акъденъизнинъ, Азакънынъ, —
Кель бир сор барбарлыкънынъ эсбабын!...
Къылыджым джокъ, атларым джокъ, джаявман...
Джурегимде джангъан атеш дурулды...
Мойнум бахтнынъ къолларында бурулды,
Бугунь олюм джолларында бир савман!.
Эй, Явропа, эй, улема, билинъиз!
Китапларынъ ялан айтса даим шай,
Даим къурсанъ козьяшындан кок сарай! —
Силкинирмен, болурман тез бир Дженгиз...
Китапларынъ Диджлелерге атарман!
Сарайларынъ ермен ексан эткен сонъ,
Баланъ, чагъанъ откъа къурбан кеткен сонъ,
Кене кетер, мезарсыз шай джатарман!
Эзилийим, юкленийим сучларын!
Буюк ханнынъ, буюк халкънынъ мирасын,
Юкленийим бабаларым гунасын,
Шай джюрийим шу дюньянынъ уджларын!...
## БИР САРАЙ КЪУРАДЖАКЪМАН!..
Бир сарай къураджакъман!.. Хан болмасын ичинде...
Къул, ыргъат, ачлыкъ, хорлукъ, къан болмасын ичинде...
Ташыны ят эллерден кетиртмем ич,
Джетишир озь джуртумда чыкъкъан керпич...
Бек юксек болмаса да кок тобеси,
Темелли болсун, айдынлыкъ эр кошеси...
Пенджереси кениш болсун, кирсин ышыкъ,
Джарлыгъа эр къапысы болсун ачыкъ...
Кесмесин къыбла джелин ич бир уйнинъ,
Болмасын къаралтысы «фелян бий»нинъ...
Бир сарай къураджакъман: хан болмасын ичинде,
Къул, ыргъат, ачлыкъ, хорлукъ, къан болмасын ичинде...
Джыяйым алт-усть этип джаткъан джерин
О эски зор джигитлер кемиклерин...
Буларман балчыкъны ёгъурайым,
Эр къабирге: «Кемик», — деп багъырайым...
Шай этип изгюлешсин дёрт дивары,
Чешмеси, чечеклери, кенъ азбары...
Таптама изгю джерни энди ишсиз,
Сал сарай, къур девлетинъ — болсун эшсиз...
Бир сарай къураджакъман: таш болмасын ичинде,
Эп кемик, эп джан болсун, джаш солмасын ичинде,
Ач болмасын ичинде...
## ЯНЫКЪ КЪАВАЛ
Бир ирмакъ болып да сынджырсам кольге,
Я бир коль болсам да серильсем чёльге!..
Бир джюке болайым къаялар ичинде,
Чевирсин кевдемни къарувлы селлер,
Къаядан къаягъа шыпырсын еллер,
Йылдырым ишлесин яш фидан экенде...
Кичкене саваплар, кичкене эмгеклер,
Кичкене гунахлар язмасын мелеклер!..
Ольмектен къоркъаман гъафиллер кибик,
Олейим тавларда, аслымда, кийик!..
Бир олю болайым — мезарсыз, ташсыз,
Къадимсиз, зикирсиз, яланджы козьяшсыз!..
Тиймесин тениме титреген эллер!..
«Ольди!» демесин тувмай ольгенлер!..
«Кирли!» — деп. ювманъыз: ольгенлер темиздир
Ольгенлер къайгъысыз, къоркъусыз, тегиздир.
Ешиллик ерлерде, сельбилер тюбюнде
Комюльсин бир даа яшамакъ тилеген!
Дженнетке кирмек ичюн савап ишлеген,
Киминъке китабы — анахтар джебинде.
Яшавдан къоркъмагъан, олюмден урькмеген,
Яшавчюн тиленип тюз ёлда юрьмеген,
Эр вакъыт тырмашкъан, терлеген эрлер
Дженнетке кирселер, дестюрсиз кирерлер!..
Бекир, сен зайыфсынъ, къарувынъ къайткъан,
Ананъ бешигинъде тылсымлар айткъан;
Сен бир тар кольдесинъ, бакъалар достунъ,
Энъ чапкъан вакътынъда шуларны оздынъ!
Юксельдинъ коклерге, къамыштан юксек!
Далгъанынъ сазлыкъ, сазлыкъ тюбюнеджек!..
Бильмиймен, баш дуванъ макъбул болурмы?..
Такъдирмен ольмектен башынъ къутулурмы?
Джигитлик тилегинъ, ачувынъ уфакъ...
Джуртунъда къая ёкъ, сувлары къургъакъ...
Кичкене тавлардан вулканлар чыкъмаз...
Алчачыкъ агъачны йылдырым якъмаз...
Ялынъыз бир шейинъ, йигитлик малынъ
Къутарса къутарыр яныкъ къавалынъ!..
## ЮЗ АЛТМЫШ ЙЫЛ
Юз алтмыш йыл!... Чатырдан койлерге чёке,
Яшнынъ, къартнынъ, сельбининъ бойнун бюке...
Юз алтмыш йыл, кезине яйлаларда,
Кемшийип джылай сары бет балалар да...
Юз алтмыш йыл къарышып тойларда юре,
Баракъ болуп геджелер чёллерде уре...
Ич бир келин дувагъын эскирталмай,
Ич бир йигит айгъырын секирталмай...
Авзы кульсе — козьлери окюрип джылай,
Къызыл болса юреклер, сары — чырай.
Юз алтмыш йыл бир озен Салгъырман акъа...
Конесувдай расткельген ерни якъа.
Юз алтмыш йыл, окътала джангъа, малгъа,
Койлючикнинъ сыртында чувалына.
Дюнья дёне, чатырдап, сес-седаман,
Къонъшуда той — чалгъыман, чагъанаман...
Юз алтмыш йыл, дувулдай къулакъларда,
Эшитильмий ич бир сес, ич бир седа...
Нечюн татар койлери къарангъы, басыкъ?...
Шеэрлерде маллелер чюрюк, сасыкъ?...
Юз алтмыш йыл юкленген сачагъына,
Джамына пунар, къалдырым сокъагъына...
Юз алтмыш йыл керильген яш сазыма,
Япышкьан дертлер тюн ве кюн богъазыма...
Юз алтмыш йыл тютюльген тельдже-тельдже...
Джин, перилер, тылсымлар, айле, этне...
Къара севда, хаял ёкъ къалемимде,
Дженнет, дженнем къайгъысы — алемимде...
Темирнинъ окъу, Алимнинъ къош-пычагъы,
Сынгъан эди Джингизнинъ джез тырнагъы...
Такъдирни урып бирев де тешалмады,
Такъдирнинъ уйген чёплюгин эшалмады...
Мен батырдым къалемим тап козюне,
Яздырдым азат ферманынъ кене озюне...
Шиирлерим джумлеси такъдирге мыскъыл!..
Такъдирге исьян, такъдирмен куреш текмиль!..
Такъдир ольди, басыкъ уйлер юкселир.
Джин, перилер, джавлар, тавлар эксилир...
Юз алтмыш йыл эждерхасын ольдюрдим...
«Мадай тиль»мен буны язып бильдирдим...
## КЪАРТ ЧЕРКЕС
Бир уджуз джашав дердинде эр кес,
Уджуз бир джашав дердинде эр ким,
Тюрбелер чёке, мезарлар омрай...
Не топракъ астында бир эр кевдеси...
Не топракъ устюнде бир джигит сеси...
Ингилиз чубугъын савура кокке,
Ингилиз байрагъы саллана юксек,
Медресе, джамининъ къапысы къырыкъ...
Тюрбелер таш болгъан, эвлия сюек,
Тюрбелер таш болгъан, эвлия сюек...
«Манънайгъа язылгъан башкъа да келир», —
Эсирлер тюркюси мырылдай эр кес;
Тек бир къарт къолунда бар эски къуввет,
Джетмишлик, Шамильдий къараман Черкес.
Джетмишлик, Шамильдий къараман Черкес...
Бир кяфир баласы къоркъута эпсин,
Черкесге лякин бар эски бир иман,
Джетмишлик ихтияр Хакъ сёзни кутий:
Он кяфир дженъер бир джигит муслюман,
Он кяфир дженъер бир джигит муслюман...
Къарт Черкес ольди. — Шамильдже олюм!
Мевтасы толтурыр эренлер мезарын,
Акъ сачын устюне тамлагъан къанлар
Ислямгьа чыза бир умютли Ярын,
Ислямгъа чыза бир умютли Ярын...
Бекир, сен Черкесни анълагъан болсанъ,
Хатунлар ишидир — такъмакъны ташла;
Сен Гирай къулусынъ, башынъны ал да,
Шамильдже бир олюм излерге башла...
Сен де шай бир олюм излерге башла...
## БУЛУТЛАР, БУЛУТЛАР!
Булутлар, булутлар!..
Кетиджи булутлар,
Чонгъаргъа, Къытайгъа
Етиджи булутлар!...
Алынъыз мени де, гонъюлим ачылсын,
Козюмден яшларым юртума сачылсын!..
Булутлар, булутлар!
Бурчакълы булутлар!..
Ал, ешиль, сарылы,
Къушакълы булутлар!
Алынъыз, кетийик бек узакъ ерлерге,
Салгъырда кетенин агъарткъан дюльберге!
Булутлар, булутлар!...
Ольмек истиймен,
Ольген сонъ коклерде
Кульмек истиймен!..
Алынъыз, кетийик дерьялар четине,
Къарайыкъ якъындан Чолпаннынъ бетине
Булутлар, булутлар!..
Къамышлыкъ голлерде,
Йылдызлар титреген
О уджсуз чёллерде,
Мени де алынъыз, гурюльдеп явгъанда!..
Тавларгъа сыйпанып дерьягъа авгъанда!..
Булутлар, булутлар!
Къаерден келесиз?..
Коюмден, анамдан
Не хабер билесиз?..
Айтынъыз, барабар, туйдурмай, джылайыкъ!
Ёлларгъа тюшийик, сарарып солайыкъ!..
Булутлар, булутлар!
Яйлагъа кетинъиз!..
Эсмамны корьсенъиз,
Селямлар этинъиз!..
Йыкъанъыз анамнынъ яшлы козьлерин!
Къолларын опюнъиз, унутсын кедерин!
# Тувгъан тиль
> Сени мен Къырымда, Къазанда таптым, юрегим къайнагъан, ташкъанда таптым.
> Ят ильде мугъайып, аджынып юрьгенде, умютим, хаялым шай тюшип юрьгенде, бойнунъа сарылдым, дердимни айтып, юрт деген сёзюнънен озюме къайтып…
> Йырларынъ болмаса, маненъ болмаса,
«Юрт» деген сёзюнънен юрек толмаса, ах, насыл юрермен гъурбет якъларда, танышсыз, билишсиз ят сокъакъларда?..
> Бильмейим тюрюкми, татармы адынъ, пек яман татлысынъ, танърыдан дадынъ, тюрюк де, татар да сенинъ сёзлеринъ, экиси эки чифт мунълу козьлеринъ…
> Вияна огюнде, Къазакъ ичинде берабер йырладыкъ Хиндлерде, Чинде…
> Анъласын бир сени, душман да сюер, бир яныкъ сёзюнънен юреги иер…
> Истейим озюнъни эр якъта корьмек.
Эр ерде инджинъден дестанлар орьмек…
> Къушларгъа, къашкъыргъа уйретсем сени, сен болсанъ оксюзнинъ гонъюльден сюйгени…
> Джамиге, михрапкъа, сарайгъа кирсенъ, денъизлер, чёллернинъ четине эрсенъ…
> Сенинънен душмангъа ярлыкълар язсам, къарувлы сёзюнънен гонълюни къазсам…
> Къабримде мелеклер соргъу сораса, Азраиль тилимни бинъ кере тораса, «озь тувгъан тилимде айт манъа!» дермен, озь тувгъан тилимде йырлап олермен…
> Гонълюмни къайгъылар кемирип тургъанда, халкъымнынъ тынышсыз йылдызы ургъанда, тувгъан тиль, башкъасы акълыма кельмей.
Бир буюк сырымсынъ, душманлар бильмей…
# Айванлар не айталар
Кийиклер, къушлар, ашератлар -
Бизим эски джан достлар.
Бойнузлы, эм мыйыкълылар
къанатлы, эм къуйрукълылар...
Бир сырагьа тизильдилер,
Бакъынъ бизге не дедилер...
## Сыгьыр
Саба кетип тогъайдан
Чечек башы отлайым.
Балачыкълар ичер деп,
Къоп-къою сют топлайым.
## Кьой
Чобанларнен чёллерде,
Гедже-куньдюз кезем мен.
Сют, май, эт, юнь, сизлерге,
Къарап турмай берем мен.
## Эчки
Сакъалчыгъым уп-узун,
Ошайым къойгъа озюм.
Тийме чобан сен манъа,
Тырмашайым къырларгъа.
## Копек
Къаралтыда юрем мен,
Хырсыз кельсе корем мен.
Тёгерекни долашып,
Бутюн гедже урем мен.
## Мышыкъ
Балалар корьсе севине,
Чагъыралар эвине.
Сычанларны тутам мен,
Шу дакъкъасы ютам мен.
## Тавшан
Тавда, чёльде яшайым,
Морковь, хыяр ашайым.
Авджыларны корьгенде,
Титремеге башлайым.
## Кирпи
Урбам меним тегенек,
Бу тегенек не керек?
Юмарланып яткьанда,
“Тийме манъа, сен!” — демек
## Аюв
Зынджырлайлар бойнумны,
Ойнаталар сопалап,
Корьдинъизми балалар,
Чапкъанымны топаллап.
# Юзьме юзь корюшюв
_Чингиз Айтматов_
## Муэллифтен
Чокъ йыллыкъ иджадий теджрибемни козьден кечирип, ильки кере мен эвельде дердж олунгъан эсериме кене де бир даа къайткъым келе.
«Юзме юз корюшюв» адлы повестим язылгъанына 30 йыл олды.
Айны бу эсернен, колемдже буюк олмагъан шейден эдебияткъа ёл ачтым десем, янълыш олмаз.
Эгер бу эсер бугунь де бугунь земаневий окъуйыджыны меракъландыра бильсе, мана яни мундеридже джеэттен, эльбет, мен беллесем, энъ эвеля тюшюнджелерим джан-юректен экен.
Мен бу эсерде озюмнинъ кечкен аят теджрибемни акс этмек истедим, чюнки меним осьмюрлик ве яшлыкъ деврим дженк ве дженктен сонъки биринджи йылларгъа догъру кельди.
14 яшында кой шурасы кятиби олдым, сонъра берги хадими яни койде аилелерден пара алымы топладым.
Буларнынъ эпси озюмден яшлыкъ рухий дюньясындан кечирип, мен ичюн буюк бир сынав олды.
Мен инсанларны февкъуляде дженк ве дженктен сонъки йыллар шараитинде корьдим, озюм де кендиме яраша иш алып бардым.
Энди бу акъта хатырламасакъ да оладжакъ, яни кечкен куньлерни эльбет, лякин биз шимди джемаатчылыкъны котермекни, рухий озюмизни ис этемиз, къайта къурув ве ашкярлыкъны назарда тутам.
Булар биз ичюн эвельде ясакъ этильген иджадий къапыларны ачтылар.
«Юзьме юзь корюшюв» повести «Октябрь» меджмуасында дердж этильди.
О окъуйджылар тарафындан урьмет иле къабул этильди.
Тенкъидчилер де дикъкъатсыз къалдырмадылар, энди чокъ вакъыт кечти, лякин кене де повестке къайтмакъ истедим, не ичюн десенъиз, о девирлерде баягъы шейлерден вазгечтим, сиз анълайсыз эльбет, мен ясакъ деген шейни (цензураны) козьде тутам.
Мен беллесем, энди о вакъыттаки адамлар фаджиасынынъ теренлигини толуджа косьтермеге ириштим, чюнки дженк эр бир инсан ичюн мисли корюльмеген дереджеде сынав олды.
Биз о вакъыт шимдики вазиетни анъламагъа башладыкъ; дженк — бу энъ дешетли, къоркъунчлы, йыкъыджы кучьлерден бири, атта о гъалебе къазангъан тарафкъа биле буюктен-буюк фелякетлер ве чокъ къурбанлар кетире.
О вакъытта биле айры бир шахснен ве умумий къабул олунгъан тюшюндже, яни бордж эда этюв арасында дава чыкъа эди, яни аскерлик борджуны назарда тутам.
Баштаки неширде бу мевзу толу берильмеген эди, себеп оларакъ мында зенгинлерни байлыгъындан махрум этюв мевзусы белли бир роль ойнагъан эди, сонъра оны биз кене сынфий куреш нетиджеси деп алдыкъ.
О акъикъатен сынфий куреш эди; чюнки бу куреш энъ эвеля акълы-фикри еринде олгъан койлюлерге къаршы чалышкъан койлюге ве эм де чалышкъан койлю рухиетине къаршы алып барылды, лякин бу меселе чокъ йыллар девамында несиллернен тербиеленди.
Айны шу дава шу токънашув, шу зыддиет яраткъан къараманымнынъ такъдирине тесир эттилер, чюнки о къачакъ олды.
Мен окъуйыджыгъа бу меселени джемаат нокъта-и назарындан халкънынъ ахлякъ дереджесинден, гражданлыкъ борджу тарафындан, лякин бир сырада бу адамнынъ ве аилесининъ фаджиасыны косьтердим, бу джумледен мында шахс ве бордж арасында олгъан давадан къачып къуртулмакъ истеген, чарпышмадан баш тарткъан, нетидже чыкъмайджакъ къавильден вазгечкен инсанларны акс эттим.
Текрарлайым, не къадар чокъ йыллар кечсе де, мен беллесем, повестимни баштаки мундериджесинен, толусынен къайтадан там манасы иле олмасы киби язмагъа ириштим.
Билесизми, омюрде ойле вазиетлер ола ки, меним къараманларым да шундай алгъа тюшелер, амма бойле шараит бираз кеччерек раст келе, даа догърусы, 20 йылдан сонъ акс этиле, эм де, менимдже, «Яша ве хатырла» адлы Валентин Распутиннинъ повестинде даа терендже косьтерильген.
Бу повестни окъугъан сонъ, мен озюм эсериме къайтмадым, дикъкъатнен окъуп чыкъмадым, амма энди оны денъиштиргенде, бирден тюшюнджеге далдым.
Я онда олгъан мевзу, менде де бар эди, лякин тек эки-учь сатырнен берильмеген, акъикъатен, меним къараманым да агъыр аякълы ола.
Эсас меселе — халкъ не дейджек?
Я омюр аркъадашы дженкке кеткен!
Амма, тюшюнджелер нафиле чыкъты, къоркъуны унутты.
О тынчланды, амма Распутиннинъ повестинде де айны шу мевзу аджайип дереджеде берильген.
Амма ич пешман этмейим, не ичюн десенъиз, бириси бойле яза — дигери башкъа тюрлю коре.
Башта базы бир шейлер къабул этильмеди, эм де оны анъламаз эдилер, ана энди мен о шейлерни хатырлайым, лякин о вакъытта айтып оламадым.
Шу девирде мен бир мундериджели адисе акъкъында тюшюндим, лякин о байларнен багълы олгъанындан себеп яни раскулачиваниенен повестиме кирсетмеге джуръат этмедим.
Энди бир балабан болюкни къайта тикледим, анда меним къараманымнынъ анасы оле, о анасыны комип биле оламай, якъын ерде олгъанына бакъмадан.
Анасы ольмезден эвель, огълунынъ гъает агъыр вазиетини корип, онынъ аллы-такъатлы агъалары къачкъан тарафкъа, онъа да шу якъкъа кетмесини тевсие эте.
Мына бу ерде фаджиалы мевзуларнынъ муим багълыгъы пейда ола.
Энди сонъунда Люсьен Лейтеске озь минетдарлыгъымны бильдирмек истейим, меним Швецариялы неширджим, меним эйилик тилеген достум, эм де гъает алидженап инсан, о манъа сильтем берип, меним биринджи повестиме къайтмам ичюн себепчи олды.
Отуз саифе язып япылгъан иш нафиле олмагъаныны сезгеним, дуйгъаным ичюн, мен онъа сагъ ол айтам.
_«Юзьме юзь корюшюв» повестинден янъы бабдан сонъки къысмыны окъуйджыларгъа теклиф этемиз._
## Юзьме юзь корюшюв
«...Баарь кельмесине аз вакъыт къалды.
Чокъ шейге даяндым, энди, эльбетте, даянырым! — бир элинден экинджи элине бир авуч богъдайны авуштырып, умют-дерьясына далгъан Сейде. — Тек Исмаилни сакъласакъ.
Исмаил озьлеринде казахлар тарафында сакъланды, мында дегиль — ойле лафлар, даа аз олса да, койде даркъала..
Не десе, десинлер!..
Къунаджымызны сойып, ёлгъа ун алып, койден гедже чыкъармыз, кетермиз.
Эльбет, мындан мытлакъа кетермиз...».
Сыджакълангъан баарь авасы эсир ала...
Гъам-кедерни арткъа ташлап, эпсини унутып, арзуларнен яшамакъ яхшы шей.
Акъшам Сейде талкъан япкъанда, Асантай кирди.
Сонъки вакъытта, огъланчыкъ баягъы азды, козьлерининъ тюплери сим-сия, енълери къайтарылгъан бабасынынъ куфайкасында арыкъ къоллары чыкъып тура.
— Анам, манъа атеш кетир, — аякъларыны алмаштыраракъ утанчакъ сеснен деди, шу анъ козю бир къач кере талкъан обасына тюшти.
Бала десенъ, бала!
Къарны ач олгъаны, онынъ мазун козьлеринден белли, эм де бакъышы кимсени раат быракъмаз.
Сейде онынъ авучларына талкъан къойды.
Бала пек мемнюн олып, бурнуны тартып, башыны тёпеге котерип, агъзына талкъан толдырды.
О Сейдеге гузель лафлар айткъысы кельди, сагъ олунъыз дейджек олды.
Амма о талкъаннен былашкъан дудакъларынен, ишанч тебессюминен кулюмсиреди:
— Сейде енге, сыгъырымыз бузавласа, анам бизге увыз пишириджек.
Мен де сизнинъ Амантурчигинъизге бир парчасыны кетирерим.
О энди ашамагъа биле, я?
О пек лезетли шей, иримчик киби!
— Вай, джанчыгъым, арзуларынъ ерине кельсин! — деди гонълю эеджанланып ташкъан Сейде, баланы багърына басты, козьлеринден опьти.
— Алла берсин, эр шей олур, къаймагъынъыз да олур, тек сыгъырынъыз бузавласын!
Шу вакъыт бизим балачыкъкъа кетирирсинъ, онынъ энди тишлери де бар.
Тотой ве балалары да бабасынынъ эляк олгъаны акъкъында даа бир шей бильмейлер, ондан мектюп беклеп отуралар, деп хатырлады о.
Огъланчыкъ онынъ тюшюнджелерини сезген киби кельди.
Санки бир шей бильмеген дайын сорады.
— Ананъ бир парча тюзельдими?
Мен беллесем, тюневин сувгъа барды.
— Бугунь кене ята.
Башы агъыра, мен эвде къаладжакъ олдым, ярдым этерим деп, амма о рухсет бермеди, бабанъ къайтса эвге, сен экинджи сыныфкъа кечмесенъ, сёгер.
— О насыл оладжакъ?
Эльбетте сёгер.
Ана къайтса ве...
Огъланчыкъ узун кирпиклерини сыкъ-сыкъ ойнатып, баладжасына дегиль де, бир тюрлю рухтан тюшкен дайын умютсиз, агъыр кокюс кечирди.
— Бу не демек?
Бойле нефес алынырмы! — сесини котерип, къычыргъандайын, онъа айтты. — Бабанъ мытлакъа къайтыр, тек сен уфулдама, бу яхшы дегиль!
Бала зорнен янаяткъан алевини алып кеткен сонъ, Сейде эль дегирмени янында такъатсыз алда къолларыны саркъытып чокъ отурды.
Баланынъ уфулдысы, яш бала иште, о, онынъ къальбини сарсытты.
Озю уфакъ оймакъдайын, амма эр шейни юрегинен анълай, сезе.
«Оксюз! — рухтан тюшип, ойларгъа далды о. — Тотой да гъарип, эр шейни сезе, эльбет, тек индемей.
О, байгъуш не япаджакъ?
Къана, бакъайым, учь оксюзнинъ къарныны тойдырчы!
Колхоз бир парча ярдым эте, шунен кунь корер, сагълар.
Якъында амбардан ярым чувал джылап кетирди, бир шей олмагъанындан онъа да шукюр.
Энди бутюн арзу-умютлерни сыгъыргъа багълайлар.
Энди тезден бузавлайджакъ, амма не ичюндир сурек олды, кечкен язда да баягъы юрьди, вакътындан озды.
Эгер сютлери олса, о ягъы бир чаре олур, къоркъмагъа шей ёкъ.
Энди яшайышлары насыл олур экен?
Тотой сыкъ-сыкъ авурып башлады.
Байдалыгъа языкъ олды, озь-озюни къуршунгъа ташлады.
Эляк оладжакгъын биле-биле, япты...
Озюнинъ эйиликсеверлигинден...
Такъдир, иште...
Айды, бир чаре этип яшарлар, балалары осер.
Эльбет къыйын…
Эр кимнинъ къаари озюне.
Оларнынъки — озюне, бизимкиси — бизге.
Мына Чаткалга кетсек, енгильдже олур…
Тотой апансыздан бир сорагъан эди: «Исмаил къачкъаны догърумы?».
Не деп джевап бермек мумкюн?
«Бильмеймен, бельким де къачкъандыр, лякин бизде о корюнмеди».
Бирев инана, биревлер ишанмай…
Тек Мырзакулнынъ козюне илишмесин.
Мырзакул кимсени аджымаз: о душман да!
Алла бизни ондан сакъласын!..
Сейде озь ойларына далып, даа чокъ отурды, вакъыт не къадар чокъ кечкенсайын, оны о къадар анълашылмагъан, кучьлю бир къасевет сарып ала эди.
О азбаргъа чыкъты.
Ава геджеге таба бозулды.
Къайтыкъ, сувукъ кирип кеткен ель гъарптан булутларны къува эди.
Къою булутлар саиби, олар кокни къаплап башладылар.
Энди дагълар корюнмеди.
Ай булутларгъа батып ельге къаршы чыкъа эди.
Бир вакъытлар о корюнмеди, ёкъ олды, базы да къаранлыкъта сымасы корюне, онынъ ярыгъы къабаргъан булутлар арасында геджеликте зорнен чыкъа эди.
«Тезден къар ягъар..
Анда Исмаил насыл экен?».
Саба Сейде сувгъа барды.
Булутлар энди тамамлечик кокни къаплап алгъанлар, балабан япалакъларнен сувнен къарышыкъ баарь къары ягъып башлагъан.
Багъча тарафкъа чыкъкъанынен, Тотойнынъ азбарында яйгъара эшитильди, агълав сеслери кельди.
Балчыкъкъа басып къалгъан атлылар чевре-четке ат чаптырып кечип кеттилер.
«Не олгъан экен анда» деп, Сейде къасеветке далды.
Къопкъаларыны ташлап, Тотойнынъ азбарына чапты.
«Байдалыны кузьде агълап-сызлайджакъ эдилер, ойле къараргъа келинди, бельки бир кимсенинъ эляк олгъаны агъзындан къачкъандыр?» — о чешит фикирлер къураштырып башлады.
Дуварны кечип, Сейде азбаргъа сокъулды.
Санки шашкъанындан еринде къатып къалды.
Зий-чув олып тургъан бир кесек адам арасындан Тотой атылып чыкъты:
онынъ сачлары дармадагъын, бир элине кийильген чапан ерге тие эди.
О къолуны кокрегине урып, айван тургъан къапыгъа чапты, кийик сеснен къычырды:
— Мына, койдешлерим, коресизми, бакъынъыз акърабаларым, тувгъанчыкъларым, килитни къопаргъанлар ве алып да кеткенлер!
Вай, меним алыма бакъынъыз, ана къайда къаарь-къасевет!
Не ичюн манъа Алла шай япты?
Вай, энди гъам-кедеринъ ичиндем!
Кимдир эр кеснинъ сесини басып къычырды:
— Я сен акъшам озюнъ оны багъладынъмы?
Къапыны озюнъ килитлединъми?
— Эльбетте, тувгъанларым, озюм, озюм яптым!
Элимле биле тутып бакътым, елини толдургъан…
Балаларым энди шаштылар, тек сют беклеп отуралар!
Мен насыл этип сыгъырчыгъымны бакъмайым, озюм де хастам да!
Эки къолум къурып къалсын!
«Бу ишке ким джурьат этти?
Къайсы хынзыр, пезевенк, къайсы кальби къара инсан къол урды?» — деп ачувланып Сейде ойгъа далды.
Онынъ юзюни къар япалакълары шыбакълады, бойнуна ирип къар сувлары акъа эди, амма о тургъан еринден къыбырдап оламай, санки къатып къалгъан, чюнки Тотойнынъ балачыкълары чапан этеклерине япышып агълашкъанларына бакъып къалды.
Энъ уфагъы, гъалиба, тёшектен энди атылып тургъан.
О ирияткъан къар ичинде яланаякъ анасы артындан чапып, къоркъудан багъыра эди.
«Анам, анам!» Амма Тотой оны санки эслемей эди, о азбар ичинде чапып, къарыкъкъан сеснен багъыра:
— Эгер Байдалы эвде олгъан олса, азбаргъа ич бир тюрлю хырсыз кирмеге джурьат этмез эди!
Къайсы хырсыз кирмеге джурьат этер!
Эркексиз эв лянет олсун!
«Сим-сия олгъан бала энди сувукъланмаса! — шыбырдап айтты Сейде.
О балагъа чападжакъ олып, къолуна котермек истеди, амма бирден адамлар арасындан почтаджы Къурман чыкъты.
Оны токътатып, индемейип, къар ве балчыкъ ичинде олгъан баланынъ къызаргъан аякъларына бакъты, сонъ чабик эллеринен белинде къушагъыны чезип, къолтукълап, чапангъа орап озюне алып кетти.
Кимдир Къурманнынъ ташлагъан къушагъыны ерден алып, сакътлыкънен енъинен сюртти.
Къурман, Сейденинъ янындан кечкенде, баланы багърына басып, озюнинъ нефесинен къыздыргъаныны корьди.
— Сизинъ эпинъизни эвлерге алырмыз, кечиндирермиз, осьтюрирмиз, ташламамыз, къалдырмамыз — санки озь озюнен лаф эте эди.
Онынъ сылакъ сакъалы къалтырагъан киби кельди, козьлери исе яшлангъан эди.
Тотойнынъ азбарына бутюн кой топланды десек оладжакъ.
Эшитильмейджек шей дегиль!
Догърусы, бойле шей эвельде де ола тургъан, азбардан сыгъыр, къойны алып кете эдилер.
Олуджыдыр, эбет.
Амма шимди — халкъ айван хырсызлангъаны ичюн топланды дегиль де, насыл этип хырсыз койде бутюн джемааткъа энъ мукъаддес сайылгъан шейге къол котерди?
«Ким оксюзлер аилесине — Байдалы къорантасына хырсызлыкъ япты?» Адамлар къашларыны чатып, кедерленип, индемедилер, амма эр бири япкъан адамгъа ичинден лянет окъуй эдилер.
Мырзакул бир къач кере азбар огюнден ат патлатып (чаптырып) кечти, сокъакъларны айланды, ниает Барды чобаннен келип азбаргъа кирди.
О рузгяр киби, азбаргъа сокъулгъанынен атыны тарс этип токътатты.
Шинелининъ де ени бир тарафтан экинджи тарафкъа ельпирей эди.
— Джемаат топлансын! — деди Мырзакул къычырып. — Ким атнен, кимиси джаяв, эпимиз бутюн тарафкъа дагъылып, тёпе джардан къыдырайыкъ!
Сыгъыр — бу ишнинъ ярысы, лякин биз хынзыр, хыянет копекни тапмакъ керекмиз!..
— Акъикъатны айтасынъ, — деди джемаат гурульдеп. — Хырсыз узакъкъа кеталмаз.
Эгер сыгъырны сойгъан олса, эти тапылыр, соймаса, эски кимсе бакъмагъан магъаз ичине сакълагъандыр.
— Ойле де ола биле!
Эпси бакъылмагъан, яшалмагъан эски-пуски аранларны, эвлерни барып бакъайыкъ!
..Башкъаларнен Сейде де къыдырувгъа атланды.
Койден чыкъып джемаат чешит тарафкъа даркъалды.
Тёпе артына, ат-бойнуна ясланып, Марзакул санким учып кетти, дигер тарафкъа ачувлы, ногъай джакълы бетини шапканен къапатып чобанларны ат ойнатып кечти.
Бирден Сейденинъ акълына дешетли бир фикир кельди.
Насыл олып о, бу шейни эртедже тюшюнмеди?
«Эгер олар Исмаилни тапсалар?» Акъылдан азгъан адам киби о, узакъ, отнен осип къалгъан чёль тарафкъа атылды.
Думан, хаста дайын, беяз, шинген тютюн олып тёпеликлерге баса эди.
Санки кучьсюзлик алды, олардан къуртулып оламай, юкъарыгъа да чыкъмай.
Аякъ тюбюмде ер чатлагъан дайын келе, урба къардан шымылтыр сув, о да агъыр юк олып омузларгъа баса эди.
Озюнинъ ювасыны къорчалагъан къушдайын, Сейде отлар арасында фырлана, Исмаил яшынгъан ерни бирев тапар деп, отю таплай эди.
Озюни джойгъан ве аджыныкълы алда о эр бир тарафкъа атыла, къоркъып-пысып орталыкъны козьден кечире: кимсе корюнмейми, бирев онынъ излеринден кельмейми?
«Вай, Аллачыгъым, бу сефер де мени къутар, беляны дигер тарафкъа алып кет деп, — о кокке бакъып, эллерини кокрегине къойып ялварды. — Не япмалы, насыл олмакъ керек!
Эгер шу балаларнынъ бахтына, сыгъыр тапылса, адамлар койге къайтар эдилер!
Яраббим, оксюзлерге сыгъырны къайтар!
Ялварам, Санъа.
Мен де анам, меним де огълум бар, ялварам, ич олмадым, огълум хатрине!»
Аша ве тёпеликлерден, сырымлардан Сейде чапты, тилинден лянет сёзлери тамлай эди.
Тезден оны бир фикир сарып алды: эгер шимди сыгъыр тапылмаса, халкъ койге къайтыр.
Бу онынъ бирден бир екяне къуртулув, эм де екяне чыкъыш ёлу эди.
Тек сыгъырны тапмакъ керек, не къадар тез олса, о къадар яхшы, бир дакъкъасы биле паалы.
О бутюн кучюни топлап, чапып кетти.
Бир шей къачырмай, эр бир от тюбюни бакъа, тёпелик къалмай, тикенлер арасына кире-кире, антерини биле йыртты.
Бир ерде сыгъырнынъ изи корюнмей эди.
О тарафта, думан ичинде, эски магъазнынъ къараргъан харабеси корюнди.
Бельки, сыгъыр анда сакълангъандыр?
Токътап тур, не корюне, не шу анда?
Я, о айвангъа ошай!
Эбет, эбет акъикъатен ошай.
Сен коресинъ де, бу буюк олмагъан къара, ала-була сыгъырчыкъ!
Эльбетте, вай аллачыгъым, тыпкъы шундай экен!
Бирден къувангъанындан Сейденинъ нефеси тутулды.
О токътады: аякъларынынъ такъаты кесильди.
Шу ань о бир къараргъа кельди: шимди байыр устюне чапарым, джемаатны чагъырырым, эр кес койге къайтсын.
Тотойнынъ азбарына сыгъырны алып барып, арангъа байларым.
Тек энди, акъикъаттен сыгъыр олып чыкъсын… я да манъа тек шай корюнеми?»
Бир нефесте Сейде тёпеликке барып етти де ве… къатып къалды.
Бу сыгъыр дегиль де, азбар ичинде йыкъылгъан балабан дувар парчасы.
Акъшам Сейде болдурып-шашып, аякъларыны зорнен сюйреп, койге етип баргъанда, Тотойнынъ азбарында ахырнынъ къыйышкъан къапылары эвелькиси киби артынадже ачыкъ ята эди.
Сыгъыр тургъан аранда энди мазун, аджыныкълы бир бошлукъ пейда олгъан.
Эвде къарыкъкъан сеснен баласы багъыра эди.
О, гъалиба, бутюн кунь агълагъан: козьлери агълай-агълай, козьяштан юмулгъан, тек агъы корюне, нефеси кескин чикильдекнен тутула эди.
Пахыл дайын Сейденинъ къатып къалгъан кокюслери сютни чыкъармай эди, сагъып, сыкъып баягъы чекишти.
О озюни гъает кергин вазиетте дуя эди, ченгеллерининъ тамыры къалды, санки атны эгеринден бошатып, терге баткъан алда гедже ельге къаршы къалгъан киби вазиетте олгъандай кельди.
Собаны якъмагъа биле ич бир тюрлю истеги ёкъ, эвинде насыл сувукъ олса, юрегини де (гонълюни де) сувукълыкъ, къасевет къаплап алды.
Сейдени юкъу басып башлады.
Абыл-къыбыл баласыны бешикке яткъызды, озю де урбасыны чыкъармайып, шу ань табангъа юварланды.
Геджеси пенджере къакъылгъанындан Сейде уянды.
Юкъусырап, къычырмагъа аз къалды.
«Бу кимдир?» Лякин тез акълыны топлап анълады, я Исмаил кельди де.
О даа зияде къоркъты: «Койде эр кес къыйыр-чыйыр, сен де келип чыкътынъмы, вай Аллам»!
Сейде еринден атылып турып, къапуны ачты, чабикликнен фысылдады:
— Тезджерек ол, койде вазиет ярамай!
Йылдырым тезлигинде ыргъакъны ильдирип, къаранлыкъ ичинде Исмаилни одагъа кирсетти.
Пенджеренинъ пердесини къапатты, фитильни якъмагъа азырланды.
Шу ань агъыр бир шей тарс этип, Исмаилнинъ элинден тюшти.
Сейде буз-бузлады: санки онынъ юреги узюлип, ерге тюшти.
Къалтырап, о отурды, элинен чевре-четни къармалап, бир йымшакъ шейге илинди: бу чанта ичинде эт эди.
— Сен яптынъмы, бу сенсинъми!
Богъукъ сеснен Сейде багъырып йиберди.
Богъазына бир шей къадалгъандай олды.
— Яваш! — Къаранлыкъта Исмаилнинъ козьлери ялтырады.
О онъа якъынлашып ве бетине къаршы агъыр нефес алды. — Сус!
Сенинъ ишинъ олмасын!
Сейде индемеди.
Башы, мийи айланды, бир тюрлю олды, санки бирев оны къаба арекетнен, къатты юмрукънен кокрегине итеди.
Йыкъылмайым деп, къолларына таянып, таванда отура эди.
Онынъ бир арзусы бар эди.
Эвден къачып къуртулмакъ, джаны истеген якъкъа кетмек, тек бу дюньяда бойле адамлар олгъаныны бильмесе олды, башкъа шей керекмей.
Еринден турмагъа чареси, алы ёкъ.
Атта къычырмагъа биле такъаты етмей эди.
Исмаил онъа богъукъ сеснен багъыргъанда, о озюне кельди:
Не отурасынъ?
Ярыкъны якълайсынъмы!
Ярыкъны якъ!
Сейде къыбырдамады биле.
— Ярыкъны якъ, санъа айтам!
Исмаил эгилип корьди: Сейде тиз чёкип, онъа сюйрелип
— Сен… сен бизим къунанджынны сойгъан олсанъ, яхшы якъынлаша эди… олур эди!
— Дели! — Исмаил оны елькесинден тутып, озюне чекти.
Бошбогъазлыкъ япма, санъа огретмек къалдымы мени!
Эгер омрюнъ къашкъырлардайын олса, озюнъ де къашкъыр ол!
Эр кес озю ичюн!..
Озюнъни тюшюнмек керек, тек къарнынъ токъ олсун!… Сенинъ башкъаларда ишинъ ёкъ!
Эм олмасын!
Сенинъ башкъасында не ишинъ бар?
Ачтан олеяткъанда кимсе санъа бир къашыкъ аш узатмаз.
Эр кес озюне!
Ким йыртса, о да ашай!
Сейде ич бир тюрлю джевап бермеди.
Исмаилнинъ эли яваштан онынъ омузындан тюшти, амма антерининъ якъасыны тутып, оны къатты сыкъты.
О апайыны бар кучюнен силькти, озю къырылдады, шу сание агъзындан ярысы чий, яхшы къызартылмагъан этнинъ къокъусы кельди.
— Я не индемейсинъ, э?..
Мен сенден сорайым, не индемейсинъ?
Эгер мен озь къунанджымызны сойгъан олсам, сен сютни балагъа къайдан алыр эдинъ?
Я да санъа ят-ябанджы, биревнинъ баласы къыйметлими, озь баланъдан якъынмы?
Чаткалгъа биз насыл етер эдик?
Сен бу акъта тюшенесинъми, я да ёкъмы?
Сайылы куньлеримиз къалды, я да сен меним копек киби ачлыкътан къобада ольгенимни истейсинъми?
Я да санъа менден башкъалары якъынмы?
Ёкъ, ёкъ, мен бутюн къыш къалтырап чыкътым, сувукътан… Энди етер… Копек дайын мында бузлап отурмакъ ичюн мен армиядан къачмадым, хырсызларым, ёлбасарым!
Дели, акъмакъ дегилим, озь башына гебермем, иншалла!
Азбарда хораз къычырды, энди кетмек керек эди.
Исмаил пенджереге барды, къулакъ салды, сонъра айтып башлады:
— Не, тилинъ курьмеледими, ёкъса?
Этни сакъла, геджелери пиширип аша, суеклерини арангъа терендже комип ташла, копеклер къазмасын! — О даа бир кере сигар тартты, бетининъ ашасы къырмызы ышыкъта ачувлы эди, къаранлыкъта слекийли дудакълары, бурун тешиклери йыртыджы айван киби корюнди.
Сонъра о тютюнни табангъа ташлап, аягъынен басты.
Ярыкълангъансайын, азбаргъа шу къадар тикилип сачы чаларгъан, яш къадын бакъып тура эди.
О гедже къаранлыгъынынъ ярыкътан къайда яшынгъаныны козетип тургъан киби келе эди.
Бала бешигини къучакълап, Сейде пенджереден къарап тура, эм козюни узьмейип бакъа.
Бу уфакъ пенджеречик артында бутюн дюнья, кой, халкъ бар, онда Курман, учь балалы Тотой, бир эли бар Мырзакул ве Исмаил да… эбет, эбет, Исмаил биле… «Ёкъ, сен оларгъа бенъземейсинъ… сен оларгъа душмансынъ.
Мен сени бу шейден сакълап оламадым, эльбетте, сакълап оламаз эдим!»…
Сейде кетмеге азырланды.
Богъчагъа бала эскилерини буклеп къойды, чапан кийип, белини къавий йипнен сыкъып багълады.
Эвельси Тотой тыпкъы шай япа эди.
Сейде къапы янында токъталды, элинде баласыны тутып, ойгъа далды.
О юкълай эди, бир шейден хабери де ёкъ, азгъана чырай сытты, башыны къыбырдатты, чюнки онынъ бетине анасынынъ козьяшы тюшти.
Сонъра Сейде ерден этнен богъчасыны алды, оны омузына атып, босагъадан атлап чыкъты…
Сейде белли олур, белли олмаз ёлчыкътан, къойлар кечкен отлар арасындан кетти.
Онынъ артындан Мырзакул кете, амма о ат устюнде, янында тюфекнен эки аскер де бар.
Эки саат эвельси тунельни къорчалагъан арбий башлыкъ аскерлерге къомшу кой шурасы реисининъ имаесине кетмеге эмир бере.
Сейде Кичкене дереге чобанларгъа кете.
О энди ич бир вакъыт бу койге къайтмаджакъ.
Аскерлер озь-ара, бири-биринен лаф этелер.
— Айтчы манъа, сыгъырыны алып кеткен къадын шу дегильми?
— Гъалиба шай, онъа ошай.
— Айса, япкъан арамны сечип алгъандыр даа.
Машалла, къадынгъа!
Алла белясыны берсин, элинде баласыны къайда алып кетеятыр?
— Ким бильсин оны!
Даа тюневин реис онъа айтты: Мин, иште, аткъа, элинъде баланъ бар да, деген.
Лякин о агъзыны ачып бир шейчик айтмады, джевап бермеди, айланды, кетти… магърур корюне…
Къамыш ве кийик от оськен къая янына еткенде, Сейде ашагъа тюшип, буруладжакъ ерде токъталды.
— Ана, анда къамышлар артында! — элинен о косьтергенде, чырайы агъарды, санки юзюнден къаны кесильди.
Не япкъанындан хабери олмайып, бойнунда явлугъынынъ туюмчигини чекти, бошатты, отурып баласына коксюни къаптырды.
Аскерлер сакътлыкънен Марзакулнынъ артындан джёнедилер.
Къамышларгъа якъынлашкъанда, Мырзакул аягъыны эгерден чыкъарып, аттан секирип тюшеджек олды.
Шу дакъкъасы огде бир сес чыкъты:
— Эй, Мырзакул!
Къач арткъа!
Ана, энди сонъу чыкъты.
Ёлум бар, амма сенинъ де кореджек кунюнъ ёкъ.
Атарым!
Ёкъ ол мындан, тез джоюл!
Къолларыны котер!
Теслим ол! — деп къычырды Мырзакул ве атыны огге джиберди.
— Сырымда окъ атылды.
Сейде деръал аякъкъа къалкъты.
О корьгенде, Мырзакул энди атынынъ бойнуна янтайып, бир элинен исе къоркъу аляметинде япыша эди, дигер олмагъан элинден къалгъан парчасы шинель енъи ичинде такъатсыз алда къыбырдай.
Сонъра Мырзакулнынъ вуджуды джансызланды, бирден тобан киби ерге тюшти.
Шу арада аскерлер атеш ачтылар.
Исмаил да сыкъ-сыкъ окъ атувнен джевапланды.
Дагъларда акс седа эшитильди.
Бирден аскерлерден бириси озюнинъ сесине ошамагъан давушнен къычырды:
— Эй, енге!
Сен къаякъкъа я!
Къайда кетесиз?
Арткъа къайт, деп айтам!
Арткъа!
Ольдюрир!
Элинде огълунен, шалы омузларына тюшкен Сейде къамышларгъа кете эди, чюнки олар арасында Исмаил сакълангъан, къоркъмай кете, санки омюри хавф астында дегиль.
Дудакълары бир-бирине сыкъылгъан, козьлери ачыкъ, бакъышы къоркъусыз, эм къаттиен.
Онда пек буюк ички кучь-къудрет сезиле эди.
Адалетке ишангъан, озюнинъ акълы олгъанына, догъру иш япкъанына базангъан къадынны анъдыра эди.
Эр адым сайын о къамышларгъа якъынлашмакъта.
Аскерлер энди шашмалады.
Не япмасыны бильмей эдилер, артындан кене къычырдылар.
— Арткъа!
Къайт арткъа!
Къайт санъа деймиз!
Амма Сейде сеслерге айланып биле бакъмады, санки оларны эшитмей эди.
Бир дакъкъа ичинде сынъырсыз, дешетли, уджсыз-буджакъсыз сукюнет дагъларны къаплап алды.
Ташлар артына сакълангъан аскерлер, ерде серилип яткъан Мырзакул, къалтырагъан алда къалгъан екяне элининъ пармакълары, саркъкъан къаялар ве узакътаки дагълар тёпеси — булар эпси кергинлик вазиетинде къатып къалгъанлар.
Мына-мына окъ атылып ве элине баласынен къадын ерге юварланып тюшер.
Бу къоркъунчлы сюкюнетни ель боза бильди.
Далгъадайын о, къамышлар устюнден кечип кетип, Сейденинъ юзюне ве омузларында олгъан шалыны котерип атты.
Кене де онынъ чересинде бир мучеси къыбырдамады.
Къоркъу аляметлери ёкъ эди.
Чырайы биле сытылмады.
Ачув ве джурьат оны огге юрьсете эди.
— Токъта!
Токъта! — деп, аскерлер шашкъанларындан онъа къычыра эдилер.
Тюфеклерини ташлап, аскерлер Сейденинъ артындан чаптылар.
Шу дакъкъасы къамышлар арасындан Исмаил атылып чыкъты.
Онынъ устюнде йыртыкъ куль тюсте бир фуфайка бар эди.
Сакъалы оськен, чересинден, бетинден тер тамчылай эди.
Ачувындан нефеси тутулып, о тюфегини котерди ве къадынны урмакъ ичюн гъадапланып, онынъ тарафына арекет этти.
Олар арасында олгъан месафе эп къыскъара эди.
Мына олар бир-бирине якъынлашып, ян-янаша, юзьме-юзь кельдилер.
Амма эвельки Сейдени о танымады.
Бу башкъа, онъа таныш олмагъан къадын эди: сачлары чаларгъан, яланбаш, о, бир шейден къоркъмайып, элинде огълуны тутып тура эди.
Эм онъа бирден шай дуюлды ки, санки къадыны пек юксек, гъает юксекликте, кимсе етип оламайджакъ аджайип къасевет абидеси киби тура эди, лякин озю исе онынъ огюнде аджыз, кучь-къудретсиз, аджыныкълы, меджалсыз алда корюнди.
Исмаил бирден салланды, бар кучюнен элинден тюфегини фырлатты.
Къаршысына чапып келеяткъан аскерлерге теслим олмакъ ичюн эллерини тёпеге котерди.
# Барон Мюнхаузеннинъ сергузештлери
### Ер юзюнде энъ акъикъатпервер адам
Балабан бурунлы кучюк бир къартчыкъ оджакъ башында отура да, озюнинъ башына келип кечкен алларны икяе эте.
Динълеп отургъанлар онынъ козюне бакъып кулелер:
— Ай да, Мюнхаузен!
Иште, санъа барон!
Мюнхаузен оларгъа айланып биле бакъмай.
Къарт озюни сыкъмай, сёзюни эп девам эте ве айгъа насыл чыкъкъаныны, учь аякълы адамлар арасында насыл яшагъаныны, балабан бир балыкъ оны насыл юткъаныны, озюнинъ башы насыл къопып тюшкенини айта.
Куньлерден бир кунь, насылдыр, бир ёлджу оны динъледи, динъледи де, сонъ:
— Бунынъ эписи уйдурма!
Сенинъ айткъанларынъ олгъан шейлер дегиль, — деп багъырды.
Къартчыкъ къашларыны чатты ве къордалана берип:
— Озюмнинъ энъ яхшы достларым деп саймагъа шереф саиби олгъаным о графлар, баронлар, князьлар ве султанлар ер юзюнде меним энъ акъикъатпервер адам олгъанымны эр вакъыт айта эдилер, — деп джевап берди.
Этрафына топлангъанлар даа зияде шакъылдап кульдилер:
— Мюнхаузен — акъикъатпервер адам!
Ха-ха-ха!
Ха-ха-ха!
Ха-ха-ха!
Лякин Мюнхаузен ич бир шей олмагъандай, сыгъыннынъ башы устюнде насыл бир аджайип терек оськени акъкъындаки икяесини девам эттирди.
— Терек?..
Сыгъыннынъ башы устюнде терек!
— Эбет.
Вишне тереги...
Терекнинъ устюнде де вишнелер...
Эм ойле сувлу, татлы вишнелер ки...
Бу икяелернинъ эписи мында, бу китапта басылгъандырлар.
Энъ яхшысы, оларны окъунъыз да, ер юзюнде барон Мюнхаузенден даа акъикъатпервер адам олып-олмагъанына озюнъиз къаний олунъыз.
## Биринджи къысым
### Кильсе тёпесиндеки ат
Мен аткъа минип Русиеге кеттим.
Бу, къышта олып кечкен бир вакъиадыр.
Къар ягъа эди.
Атым пек ёрулды ве кяде бир сюрюнмеге башлады.
Меним де пек юкъум келе эди.
Ергъунлыкътан себеп, эгерден йыкъылыр дереджеге кельген эдим, лякин геджелемеге ер нафиле къыдыргъаным: ёлумда манъа ич бир койчик расткельмеди.
Энди не япмалы?
Чёльнинъ ортасында геджелемеге сыра кельди.
Этрафта не бир чегер бар эди, не де бир терек.
Ялынъыз кучюк бир диречик къар тюбюнден тюртийип тура эди.
Мен буюкъкъан атымны насыл да олса, бу диречикке багъладым да, озюм де шу ерде, къар устюнде узанып, юкълап къалдым.
Мен чокъ юкълагъаным, уянгъанымда, бакъсам не корейим, мен чёльде дегиль де, насылдыр бир койде.
Даа догърусы, уфакъ бир шеэрчикте ята экеним.
Мени эр тарафтан эвлер сарып алгъанлар.
Бу насыл шей?
Мен къайда тюштим?
Бир гедже ичинде бу эвлер мында насыл осип чыкъа бильдилер?
Я меним атым къайда къалды?
Мен не олгъаныны эппейи вакъыт анълап оламадым.
Бир даа къайдалардандыр къулагъыма таныш бир кишнев чалынды.
Кишнеген ат — меним атым эди.
Я атымнынъ озю къайда?
Кишнев, къайдандыр, тёпеден келе эди.
Башымны котерип бакъсам, не корейим!
Атым кильсенинъ тёпесинде асылы тура!
Хачкъа багълангъан.
Шу дакъкъасы мен ишнинъ аслыны анъладым.
Тюневин акъшам бутюн бу шеэрчикнинъ алай халкъыны эвлери такъымынен терен къар баскъан да, тышта ялынъыз кильсе хачынынъ тёпечиги тюртийип къалгъан.
Мен бунынъ хач олгъаныны бильмей эдим, о манъа кучюк бир диречик киби корюнген.
Мен де онъа атымны багълагъан экеним!
Амма гедже мен юкълагьанымда, авасы зияде джылынгъан, къар иримеге башлагъан.
Мен о къадар къатты юкълагъаным ки, ерге чёккенимни дуймагъаным.
Амма меним заваллы атым шай да анда, кильсе тёпесинде, къалгъан.
О, кильсенинъ хачына багълы олгъанындан себеп, ерге эналмагъан.
Энди не япмалы?
Чокъ тюшюнип отурмай, пыштавыма япыштым.
Мен эр вакъыт пек мергин ата тургъаным.
Яхшы этип козьледим ве атнынъ тамам югенине урдым.
Юген ортадан узюльди.
Ат чар-чабик ерге энип, яныма кельди.
Мен онъа секирип миндим ве ёлума ель киби реван олдым.
### Чанагъа екильген къашкъыр
Мен къыш куньлери ат устюнде кезмекнинъ онъайтсыз олгъаныны пек яхшы билем.
Чана устюнде кезмек бундан яхшы.
Мен озюме пек яхшы бир чана сатын алдым ве йымшакъ къар устюнде джельдирип кеттим.
Акъшам устю мен бир ормангъа кирдим.
Энди къоркъусырап башлагъан эдим.
Шу ань атым эеджанлы-эеджанлы кишнемеге башлады.
Артыма айланып бакъсам не корейим, ай ярыгъында къоркъунчлы бир къашкъыр кескин тишли агъзыны ачып, чанамнынъ пешинден чапа эди.
Къуртулмакъ ичюн ич бир тюрлю умют ёкъ эди.
Мен, чана астына яттым ве къоркъумдан козьлеримни къапаттым.
Атым къутургъан киби чапа эди.
Бирден тамам меним къулагъым янында къашкъыр тишлерининъ шакъырдысы эшитильмеге башлады.
Лякин бахтыма, къашкъыр манъа эмиет бермеди.
О, чананынъ устюнден — тамам башымнынъ устюнден — атлап кечти ве меним заваллы атымнынъ устюне атылды.
Бир дакъкъа ичинде атымнынъ арт къысмы ачкозь къашкъырнынъ агъзында гъайып олды.
Атымнынъ ог къысмы къоркъу ве агърыдан илериге догъру чапмакъны девам эттирди.
Къашкъыр, атымны ашап, кеткен сайын онынъ ичине сокъулмакъта эди.
Мен эсимни башыма бираз топлагъан сонъ, къамчыма япыштым ве дакъкъа-вакъыт гъайып этмей, ачкозь джанаварны силиштирмеге башладым.
О, улуды ве огге догъру атылды.
Къашкъыр даа ашап битирмеген атнынъ ог къысмы такъымларындан къуртулып, къар устюне йыкъылды.
Онынъ ерине — арышлар арасына ве ат такъымы ичине къашкъыр кирип къалды!
Бу такъымлар онынъ бойнуна асылды.
О, ат киби екильген эди.
Мен оны бар къуветимнен къамчыламакъны девам эттирдим.
О, меним чанамны чекип, эп огге догъру вызнен кете эди.
О къадар чабик кеттим ки, къашкъырны пертавлата-пертавлата, эки-учь сааттан сонъ Петербурггъа кирип кельдим.
Тааджипте къалгъан Петербург эалиси, озь чанасына ат ерине къутургъан къашкъырны еккен къараманны сейир этмек ичюн сокъакъкъа топ-топ чапышып чыкъты.
### Козьлеримден къыгъылчымлар чыкътылар
Петербургда мен яхшы яшадым.
Мен сыкъ-сыкъ авгъа кете эдим ве, эр кунь дегендай, пек чокъ аджайип вакъиалар корип кечирген эдим.
О шенъ вакъытларны мен шимди де кейфнен хатырлайым.
О вакъыт анда пек зевкълы бир вакъиа олып кечкен эди.
Меним ятакъ одамнынъ пенджересинден кениш бир тыйнакъ корюне эди, анда чокътан-чокъ чешит тюрлю кийик айванлар яшай эдилер.
Куньлерден бир кунь, саба, мен пенджере янына баргъанымда, тыйнакъта кийик папийлерни корип къалдым.
Чар-чабик тюфегимни алдым да, эвден чапып чыкътым.
Лякин мердивенден алель-аджеле чапып тюшеяткъанымда, башымны къапыгъа о къадар яман урдым ки, тап козьлеримден къыгъылчымлар сычрап кеттилер.
Бу мени токътаталмады.
Мен эп илери чаптым.
Иште, ниает, тыйнакъ.
Энъ семиз папийни козьлеп атмакъ истедим.
Бир даа бакъсам не корейим — тюфегимде пистон ёкъ.
Пистонсыз исе атмакъ мумкюн дегиль.
Энди не япмалы?
Эвге пистон алмагъа чапмалымы?
Папийлер учып кете билелер.
Мен озь талийимни къаргъап, тюфегимни яныкълы бир алда ашагъы эндирдим. Шу ерде бирден бирге акълыма парлакъ бир фикир кельди.
Мен — бар кучюмнен сагъ козюме бир юмрукъ урдым.
Бирден козюмден къыгъылчымлар тёкюльдилер ве шу ань тюфегимдеки барот туташты.
Эбет!
Барот туташты, тюфек атылды, ве мен бир атышнен яхшыдан да яхшы он папий урдым.
Атеш якъаджакъта эр вакъыт бойле къыгъылчымлардан файдаланмакъны сизге де тевсие этем.
### Тааджипли ав
Даа десенъиз, манъа булардан да зевкълы вакъиалар расткельди.
Бир кере мен бутюн кунь авда булундым ве акъшам чыкъылмаз орман ичерисинде, насылдыр, бир кениш гольге расткельдим.Бу гольде кийик папийлер къайнаша эдилер.
Мен омрюмде бу къадар чокъ папий корьмеген эдим!
Лякин, чокъ языкъ ки, менде бир къуршун биле къалмагъан эди.
Мен тамам шу куню акъшам балабан бир компания достларымны беклей ве оларны кийик къуш этинен сыйламакъ истей эдим.
Мен, затен, мусафирчен ве джумерт бир адамым.
Меним пиширген ашларны бутюн Петербург биле эди.
Насыл олур да, энди эвге мен папийсиз къайтарым!
Чокъ вакъыт мен не япаджагъымны бильмей турдым ве бирден-бирге ав чантамда бир кесек чий ягъ къалгъаныны хатырладым.
Ура!
Бу ягъ пек яхшы бир тузакъ олур!
Мен оны чантамдан чыкъарып, тез-тез узун ве индже бир йипке багъладым да, сувгъа аттым.
Папийлер аш корип, шу саат ягъгъа ялдап кельдилер.
Олардан бири оны ачкозьликнен ютты, лякин ягъ тайгъакъ эди ве аман папийнинъ ичинден кечип, онынъ артындан атылып чыкъты!
Бойлеликнен, папий меним йипиме кечип къалды.
О вакъыт ягънынъ янына экинджи папий ялдап кельди ве онынънен де айны шу ал юзь берди.
Папийлер бири-бири артындан келип, меним ягъымны ютып, эписи бирдайын, йипиме кечип къалдылар.
Он дакъкъа кечмеден, бутюн папийлер йипке тыпкъы боюнджакълар киби тизильдилер.
Бойле зенгин авгъа бакъмакъ манъа не къадар къуванч багъышлагъаныны, эбет, козюнъиз огюне кетире билирсинъиз.
Манъа ялынъыз тутулгъан папийлерни тартып чыкъармакъ ве ашханедеки ашчыма алып кетмек къалды.
Достларыма бу авой да зияфет олур-эй!
Лякин бу къадар чокъ папийни алып кетмек ойле къолай дегиль эди.
Мен бир къач адым аткъан сонъ, пек яман ёрулдым.
Бирден бирге — меним тааджипимни козь огюне кетиринъиз!
— папийлер авеленди ве мени булутларгъа алып чыкътылар.
Меним ериме башкъасы олгъан олса, шашмалар эди, амма мен джесюр ве атик адамым.
Мен озюмнинъ сюртюгимден дюмен яптым ве папийлернинъ учушыны идаре этип, шу ань эвге учып кельдим.
Лякин энди ерге, ашагъы насыл энмели?
Чаресини пек къолай таптым!
Атиклигим бу ерде де манъа ярдымгъа кельди.
Мен бир къач папийнинъ башыны тутып къайырдым, ве биз явашя-ваш ерге энип башладыкъ.
Мен тамам озь ашаханемнинъ оджагъына келип тюштим!
Мен оджакъ ичинде, ашчымнынъ огюнде пейда олгъанымда, онынъ насыл тааджипленгенини сиз бир корьген олсайдынъыз!
Бахтыма, ашчы анда даа атеш якъып етиштирамагъан экен.
### Шомполгъа тизильген чиллер
О-о, атиклик — буюк шей!
Бир кере манъа бир атышнен еди чиль урмакъ сырасы кельди.
Бундан сонъ, атта душманларым биле дар-дюньяда ич бир вакъыт меним киби бир нишанджы олмагъаныны танымакъ меджбуриетинде къалдылар.
Бу иш мына насыл олды.
Мен озюк тинъ бутюн къуршунларымны сарф этип, авдан къайта эдим.
Бирден-бирге меним аякъларым тюбюнден еди чиль пырылдап къачты.
Мен бойле бир яхшы кийик къушларнынъ къолумдан таймасына, эльбет де, ёл бералмаз эдим.
Мен алель-аджеле тюфегимни толдурдым, — ненен толдургъандыр, деп беллейсинъизми?
— шомполнен!
Эбет, адий шомполнен, яни тюфек темизлемек ичюн къулланылгъан демир таячыкъны къуршун ерине къулланмагъа къарар бердим!
Сонъ, чиллернинъ янына чапып бардым, оларны урькюттим ве аттым.
Чиллер бири-бири артындан авагъа котерильдилер, ве меним шомполым барып бир кереден едисине къадалды.
Еди чильнинъ эписи шомполыма тизильген алда аякъларымнынъ астына келип тюштилер!
Мен оларны алдым ве оларнынъ къавурылып азыр олгъанлары мени пек тааджиплендирди!
Эбет, олар къавурылгъан ве ашамагъа азыр эдилер!
Эм башкъа тюрлю оламаз да эди я: меним шомполым тюфек атылгъанда пек яман къызгъан, ве чиллер онъа илишип къавурылып къалгъан эдилер.
Мен отлар устюне отурдым ве шу ерде уйлелик ашымны буюк бир иштианен ашадым.
### Иненен санчылгъан тильки
Эбет, атиклик — яшайышта энъ муим шейдир.
Дюньяда барон Мюнхаузенден де атик адам даа олмады.
Бир кунь чытырманлы рус орманларынынъ биринде манъа къара-къонур бир тильки расткельди.
Тилькининъ териси о къадар яхшы эди ки, мен оны къуршун я да сачманен харапламагъа языкъсындым.
Мен бир дакъкъа токътамай, тюфегимден атмакъ ичюн азыр туткъан къуршунны чыкъарып алдым да, къуршун ерине тюфекке узун аякъкъап инесини къойып, тилькини аттым.
Ине онынъ къуйругъыны терекке яхшы этип мыхлады.
Мен ашыкъмадан, тилькиге якъынлаштым ве оны орьме къамчымнен силиштирмеге башладым.
Инанасынъызмы, о, бу силиштирювден о дередже шашты ки, тап кенди терисинден сыйырылып чыкъты ве чыр-чыплакъ алда янымдан чапып къачып кетти.
Амма онынъ терисини не къуршун, не де сачма хараплады, манъа бутюн къалды.
### Сокъур домуз
Эбет, манъа эр тюрлю тааджипли вакъиалар чокъ расткеле тургъан.
Куньлерден бир кунь мен гурь бир орман ичинден кечип кетеята эдим.
Бир даа бакъсам, уфачыкъ бир кийик домуз баласы чапа-чапа кете, онынъ артындан да балабан бир домуз келе эди.
Мен аман къуршун узьдим.Амма, языкълар олсун, урамадым.
Меним къуршуным тамам домузнен онынъ баласы арасындан кечип кетти.
Домуз баласы выйылдады ве тез-тез чегерликлер арасында гизленди, амма ана-домуз тургъан еринде къатып къалды.
Бу домуз менден не ичюн къачмай экен, деп тааджиплендим, лякин онъа якъын баргъаным киби, ишнинъ асылыны анъладым.
Ана-домуз сокъур олгъанындан себеп, ёлуны озь башына тапып оламай экен.
О, орман ичинде, ялынъыз, баласынынъ къуйручыгъындан тутып кезе биле экен.
Меним къуршуным исе бу къуйручыкъны узьген экен.
Домуз баласы къачып кетти.
Ёл косьтериджисиз къалгъан ана-домуз да къайда кетеджегини бильмей, баласынынъ къуйручыгъынынъ парчасыны тишлеринен сыкъып, чаресиз бир алда тура эди.
Шу ерде меним акълыма гузель бир фикир кельди.
Мен къуйрукънынъ бир уджундан тутып, анадомузны ашханеме джетип кеттим.
Заваллы сокъур домуз, озюни баштаки киби, баласы джете беллеп, меним пешимден келе берди.
Эбет, мен бир даа текрарламагъа меджбурым: атиклик — пек буюк шей.
### Къабанны мен насыл туттым
Даа бир кересинде орманда манъа кийик къабан расткельди.
Онынъ акъкъындан кельмек даа зор олды.
Янымда атта тюфегим биле ёкъ эди.
Мен къачмагъа башладым, амма о меним пешимден къутургъан киби алып чапты.
Эгер мен биринджи расткельген эмен терегининъ артына сакъланмагъан олсам, о озюнинъ сюйрю тишлерини мытлакъа манъа батырыр эди.
Къабан вызнен келип, эменге урулды.
Онынъ сюйрю тишлери терекке ойле терен кирдилер ки, о, тишлерини эменден тартып чыкъаралмады.
Мен терек артындан чыкъып: — А-а, тюштюнъми, достум!— дедим.
— Токъта!
Энди сен менден къачып къуртуламазсынъ!
Ве, бир таш алдым да, къабан къуртуламамасы ичюн, онынъ уджлу тишлерини терекке даа терен къакъмагъа башладым, сонъундан оны къайым бир йипнен багъладым ве арабагъа къойып, тантананен эвиме алып кеттим.
Буны корьген башкъа авджылар пек шаштылар!
Олар бойле къутургъан йыртыджыны бир къуршун сарф этмей, тирилейин тутмакъ мумкюн олгъаныны козь огюне биле кетиралмай эдилер.
### Худжур сыгъын
Эбет, манъа бундан да яхшы муджизелер расткельгендир.
Бир кунь мен, орман бою кете ве ёлда сатын алгъан татлы ве сувлу вишнелеримни ашай эдим.
Бир даа бакъсам — къаршымда бир сыгъын тура!
Чаталлы бойнузлары олгъан балабандан-балабан, мазаллы ве дюльбер бир сыгъын!
Янымда исе — сонъ ачувланма, бакъайым — тюфегиме къойып атмагъа бир къуршун биле ёкъ.
Сыгъын да къаршымда тикленип тура ве меним тюфегим бош олгъаныны бильгендай, озюни ич де сыкъмайып, бакъа эди.
Бахтыма, менде бир къач вишне даа къалгъан эди.
Мен, тюфекке къуршун ерине вишне чегирдегини къойдым.
Эбет, эбет, кульменъиз, чегирдек къойдым.
Тюфек патлады, амма сыгъын ялынъыз башыны бир саллап алды.
Чегирдек онынъ манълайына барып тийди де лякин онъа ич бир зарар кетирмеди.
Сыгъын шу ань гурь орман ичине кирип кетти.
Бойле яхшы бир сыгъынны къачыргъаныма мен пек яндым.
Бир йыл кечкен сонъ, мен кене шу ормангъа ав авламагъа кельген эдим.
Эльбет, арадан эппейи вакъыт кечкен эди, мен вишне чегирдегинен олгъан вакъианы энди бусбутюн унуткъан эдим.
Бойнузлары арасында даллы-пытакълы бир вишне тереги оськен мазаллы сыгъын гурь орман ичинден къаршыма атылып чыкъкъанда, мен пек тааджиплендим!
Ах, инанынъыз, бу пек дюльбер, мазаллы бир сыгъын эди: башынынъ тёпесинде исе — гузель бир терек!
Бу терекнинъ, кечкен сене манъа къуршун хызметини корьген кучюк чегирдектен осип етишкенини мен шу саат анъладым.
Бу кереси менде къуршун етишмемезлиги ёкъ эди.
Мен яхшы этип, козьлеп аттым, ве сыгъын олюм алында ерге серильди.
Бойлеликнен мен бир атышнен эм къызартылгъан эт, эм вишне хошафы эльде эттим, чюнки терек пишкен ири вишнелернен ортюли эди.
Догърусыны айтсам, мен омрюмде бундан да лезетли вишне ашап бакъмагъан эдим.
### Ичи тышына чевирильген къашкъыр
Недендир бильмем, эксери вакъыт энъ ачувлы телюкели йыртыджылар манъа силясыз ве ярдымсыз олгъан дакъкъаларымда расткелелер.
Бир кунь орман бойлап кетеяткъанымда, къаршыма бир къашкъыр чыкъты.
Агъзыны ачкъан — догъру манъа тараф чапмакъта эди.
Не япмалы?
Къачмалымы?
Лякин къашкъыр энди устюме атылгъан, мени ерге йыкътыргъан ве шу ерде богъазымдан къапмагъа азыр тура эди.
Меним ериме башкъасы олса, шашмалар эди, амма сиз барон Мюнхаузенни билесинъиз!
Мен джесюр, атик ве мерд адамым.
Ич бир дакъкъа беклемей, юмругъымны къашкъырнынъ агъзына сокътым ве о, меним къолумны тишлеп алмамасы ичюн, оны эп теренге сокътым.
Къашкъыр манъа къанлы козьлерини тикип бакъты.
Ачувындан онынъ козьлери парылдай эдилер.
Эгер, мен къолумны тартып чыкъарсам, о мени парча-кесек этеджегини биле эдим ве шунынъ ичюн де, къоркъмадан, къолумны баргъан сайын теренге — богъазына сюрдим.
Бу ерде меним акылыма апансыздан гузель бир фикир кельди: мен, къашкъырнынъ ичине-ичеклерине япышып, къуветнен тарттым ве оны, кольмекнинъ енъини айландыргъан киби, ичини тышына чевирдим.
Анълашыла я, бойле операциядан сонъ, о геберип, янымда серилип къалды.
Мен онынъ терисинден яхшы сыджакъ бир чонтукъ тон тиктирдим ве эгер, сиз манъа инанмасанъыз, мен оны сизге истекнен косьтеририм.
### Къутургъан тон
Амма меним омрюмде къашкъырнен расткелиштен де къоркъунчлы вакъиалар олып кечти.
Бир кунь Петербургда юрьгенимде, мени къутургъан бир копек къувалады.
Мен табангъа къувет берип къачтым, лякин устюмдеки агъыр тон чапмагъа мани ола эди.
Къачып бараяткъанда, мен бу тонны котерип аттым ве бир эвге чапып кирдим де къапыны къапаттым.
Тон шай да сокъакъта къалды.
Къутургъан копек онъа атылды ве ачувындан тонны тишлемеге башлады.
Меним хызметчим эвден чапып чыкъты, тонны алды ве оны меним бутюн урбаларым тургъан шкафкъа асты.
Экинджи куню саба эрте о, меним ятакъ одама чапып кирди ве къоркъунчлы бир сеснен:
— Турунъыз!
Турунъыз!
Сизинъ тонунъыз къутургъан! — деп къычырды.
Мен тёшектен атылып турдым, долапны ачтым, бир даа бакъсам не корейим?!
Бутюн урбаларым парча-кесек этильгенлер!
Хызметчим акълы чыкъты: меним тюневин къутургъан копек тишлеген заваллы тонум къутургъан.
Тон ачувнен меним янъы урбама атылды ве о да парча-кесек олды.
Мен аман пыштавымны алдым ве къуршун узьмеге башладым.
Къутургъан тон шу ань тынды.
Сонъ, мен озь адамларыма оны багъламаларыны ве айры бир шкаф ичерисине асмаларыны эмир эттим.
Шу куньден сонъ о ич кимсени тишлемеди, мен де оны ич хавфсырамайып, кийип юрьдим.
### Секиз аякълы къоян
Эбет, Русиеде манъа аджайип вакъиалар аз расткельмеди.
Бир кунь мен адеттен тыш бир къояннынъ изине тюштим.
Къоян шашыладжакъ киби ель-аякъ эди.
О, эп илери ве илери сычрай — раатланмакъ ичюн азачыкъ биле токътамай эди.
Эгерден тюшмей, эки кунь онынъ артындан къувдым ве артындан ич де етишип оламадым.
Меним садыкъ копегим Дианка онынъ артындан бир адым биле кери къалмай эди, амма мен къоянгъа къуршун етеджек къадар якъынлыкъкъа етип оламай эдим.
Учюнджи куню мен, эр алда, бу мельун къоянны атмагъа мувафакъ олдым.
О, отлар узерине йыкъылыр-йыкъылмаз, мен ат устюнден сычрап тюштим ве оны тешкермеге ашыкътым.
Бир даа бакъсам, не корейим: къояннынъ озюнинъ адий аякъларындан гъайры, сакълы дигер аякълары да бар экен.
Сиз меним не къадар тааджипленгенимни бир козь огюне кетиринъиз.
Онынъ — къурсагъында дёрт аягъы аркъасында да даа дёрт аягъы бар эди!
Эбет, эбет, онынъ аркъасында пек яхшы, къавий аякълары бар эди!
Онынъ ашагъыдаки аякълары талгъанда, о къурсагъыны юкъары, аркъасыны ашагъы чевире ве запас аякъларынен чапмасыны девам эттире эди.
Онынъ артындан учь кунь серсем киби къувгъаныма, иште, шашмагъа сыра тюшмей.
### Аджайип чонтукъ тон
Меним садыкъ копегим секиз аякълы къоянны учь кунь къувгъан сонъ, о дередже ёрулды ки, о, ерге йыкъылды ве бир саат ичинде джаныны теслим этти.
Мен яныгъымдан аз къалдым агълап йибермеге ве ольген севимли копегимнинъ хатырасыны сакъламакъ ичюн терисинден манъа бир ав ичюн чонтукъ тону тикильмесини эмир эттим.
Шундан берли манъа артыкъ не тюфек, не копек — ич бир шей керекмей.
Эр сефер ормангъа баргъанымда, чонтукъ тонум мени къашкъыр я да къоян сакълангъан тарафкъа чеке де тура.
Мен бир де-бир кийикке атмакъ мумкюн олгъан къадар якъынлашкъанымда, чонтукъ тондан бир дёгме узюле ве догъру, джанаваргъа тараф къуршун киби уча!
Муджизели дёгме тарафындан ольдюрильген джанавар шу ерде йыкъыла!
Бу чонтукъ тон шимди де меним устюмде.
Сиз, гъалиба, манъа инанмайсынъыз, сиз кулюмсирейсинъиз?
Лякин сиз меним темиз акъикъат айткъаныма инанмакъ истесенъиз мында бакъынъыз: чонтукъ тонумда олгъаныны-оладжагъы эки дёгме къалгъаныны озь козюнъизнен корьмейсинъизми, ёкъса?
Мен бир даа авгъа кеткенде, онынъ устюне энъ аздан отуздан зияде дёгме тикерим.
Башкъа авджылар мени, ой да, куньлерлер!
### Маса устюндеки ат
Мен сизге озюмнинъ атларым акъкъында даа ич бир шей айтмадым, гъалиба?
Амма меним аятымда оларнен де бир чокъ аджайип вакъиалар олып кечти.
Бу иш Литвада олды.
Атларны джан-юректен севген бир достума мусафирликке баргъан эдим.
Иште о, озюнинъ энъ яхшы атыны — ифтихары олгъан атыны мусафирлерге косьтергенде, ат югенинден сыптырылды, дёрт ат бакъыджыны йыкътырып, къутургъандай, азбар ичинде секиреклеп башлады.
Эр кес къоркъып къачты.
Ачувлангъан айваннынъ янына якъынлашмагъа джесарет этеджек киби юрекли бир адам тапылмады.
Ялынъыз мен шашмаламадым.
Мен аджайип джесаретке малик бир инсаным. Мен та балалыкътан башлап, энъ кийик атларны озюме бойсундырмагъа биле эдим.
Бир сычравда мен атнынъ аркъасына секирип миндим ве шу ань оны озюме бойсундырдым.
О, меним къуветли элимни шу саат сезди ве манъа, тыпкъы кучюк бир баладай, таби олды.
Мен бутюн азбарны тантананен долаштым ве бирден менде, чай башында отургъан ханымларгъа озь унеримни косьтермек истеги догъды.
Я буны насыл этип япмалы?
Пек къолай иш.
Мен бу атны пенджереге тараф догърулттым ве аш ашалгъан одагъа ель киби учып кирдим.
Ханымлар илькиде пек къоркътылар.
Мен айгъырны маса устюне сычрап минмеге меджбур эттим, къаделер ве савутлар арасында атны ойле уста ойнакълаттым ки, ич бир къаде, кучючик бир тепси биле къырылмады.
Буны ханымлар пек бегендилер, олар кулюшмеге ве эльчырпмагъа башладылар; меним аджайип усталыгъыма шашып къалгъан достум да бу дызман атны бахшыш оларакъ алмамны риджа этти.
Мен онынъ бахшышына пек севиндим, чюнки дженкке кетмеге азырлана ве чокътан берли джуйрюк араштыра эдим.
Бир саатнан сонъ мен артыкъ янъы ат устюнде Тюркиеге тараф ёлгъа чыкъкъан эдим, о вакъытларда анда къатты урушлар кете эди.
### Ярым ат
Урушларда мен, эльбет де, озь джесюрлигимнен айырылып тура, эр кестен огде душман устюне атыла эдим.
Бир кунь биз тюрклернен къызгъын чарпыштыкъ, нетиджеде оларнынъ къалесини запт эттик.
Къалеге мен эр кестен эвель сюрип кирдим ве къаледен бутюн тюрклерни къувып, къызышкъан атымны сувармакъ ичюн къуюгъа чаптырып бардым.
Ат сув иче ве озюнинъ араретини къандырып оламай эди.
Бир къач саат кечти, амма о, сувдан башыны эп котермей.
Бу насыл ал!
Мен тааджипте къалдым.
Амма шу арада бирден артымда худжур бир шувулты эшитильди.
Мен артыма айланып бакътым ве шашкъанымдан аз къалдым эгер устюнден йыкъылып кетмеге.
Мегер, атымнынъ бутюн арт къысымы тер-темиз кесилип алынгъан, ичкен суву да къурсагъында турмайып, сербест-сербест арттан тёкюле экен!
Бундан меним артымда балабан бир голь мейдангъа кельген.
Мен айретте къалдым.
Бу не худжур ал?
Иште, бу ерде манъа аскерлеримден бириси етип кельди ве джумакънынъ асылы шу ань анълашылды.
Мен, тюрклернинъ артындан къувып, къаленинъ къапысына сокъулгъан дакъкъасы тюрклер къапыны къапата ве атымны санки ортадан больген киби, арт ярысыны кесип алалар.
Атнынъ шу арт къысмы тепмелеп ве туякъларынен урып, тюрклерни къувып, аз бир вакъыт къапыгъа якъын бир ерде къала, сонъундан исе якъын орталыкътаки тогъайлыкъкъа секиреклеп бара.
Аскер манъа: — О шимди де анда отлай! — деди.
— Отлаймы?
Олмайджакъ шей!
— Озюнъиз бар да бакъынъыз.
Мен атнынъ ог ярысы устюнде тогъайлыкъкъа догьру джельдирдим.
Анда мен, керчектен де, атымнынъ арт ярысыны таптым.
О, ешиль чименликте раат-раат юре эди.
Мен аман арбий экимге адам ёлладым, о исе, чокъ тюшюнип отурмадан, атымнынъ эр эки ярысыны индже дефине чубугъынен бири-бирине тикти, чюнки онынъ янында йип ёкъ эди.
Атнынъ эр эки ярысы да пек яхшы бирикти, дефине пытакълары атымнынъ тенине тамыр йибердилер ве бир айдан сонъ меним эгерим узеринде дефине пытакъларындан шийпанчыкъ мейдангъа кельди.
### Топ куллеси устюнде
Даа десенъиз, дженк вакътында манъа ялынъыз ат устюнде кезмек дегиль де, топ куллелери устюнде де кезмек сырасы кельди.
Бу шойле олгъан эди.
Биз, насылдыр бир тюрк шеэрине уджюм эте эдик.
Бизим командирге шеэрде топларнынъ чокъ олып-олмагъаныны бильмек керек эди.
Лякин бизим бутюн ордумызда душман лагерине дуйдурмадан сокъулмагъа разы олгъан бир джесюр адам тапылмады.
Эписинден джесюр мен чыкътым.
Мен тюрк шеэрине атеш ачып тургъан буюктен-буюк топ янына якъынлаштым ве топтан кулле учып чыкъкъан вакъытта, онынъ устюне сычрап миндим ве вызнен огге догъру учып кеттим.
Эр кес бир агъыздан:
— Браво, браво, барон Мюнхаузен! — деп багъырыштылар.
Илькиде мен кейфнен учтым, лякин узакъта душман шеэри корюнгенде, мени теляшлы фикирлер къаплап алдылар.
Мен озь-озюме: — Сен анда учып бармасына барырсынъ.
Аамма санъа андан къуртулып чыкъмакъ мумкюн олурмы, бакъайым?
Душманлар сенинъ хатрынъны сайып отурмазлар, олар сени шпион оларакъ якъалар ве энъ якъын бир дарагъачкъа асарлар.
Олмаз, Мюнхаузен достум, кеч олмаздан эвель санъа къайтмакъ керек!— дедим.
Бу дакъкъада тюрклер тарафындан бизим лагерьге атылгъан топ куллеси меним янымдан кече ята эди.
Чокъ тюшюнип отурмадан, мен онъа авушып миндим ве, санки бир шей олмагъандай, кериге учтым.
Эльбет де, учуш вакътында мен бутюн тюрк топларыны арув этип сайдым ве озь командириме душман артиллериясы акъкъында энъ догъру малюматларны кетирдим.
### Сачларымдан тутып котердим
Умумен, бу дженк вакътында меним башыма чокъ вакъиалар келип кечтилер.
Бир кунь тюрклерден къачкъанда, мен атнен батакълыкъны сычрап кечеджек олып бакътым, лякин ат о бир кенаргъа сычрап оламады ве биз шинген чамургъа шыпырылдыкъ.
Шыпырылдыкъ да, батмагъа башладыкъ.
Къуртулыш ёкъ эди.
Батакълыкъ бизни кеткен сайын дешетли чабикликнен эп теренге, теренге чеке эди.
Мына, атымнынъ бутюн кевдеси сасыкъ чамур ичине гизленди, иште, мына, меним башым да батмагъа башлады ве андан ялынъыз, афы сачымнынъ оргючиги корюне.
Не япмалы?
Эгер меним эллеримнинъ муджизели къувети олмагъан олса, биз мытлакъа эляк олур эдик.
Мен пек къуветли пельваным.
Мен озюмни бу сач оргюсинден тутып бар къуветимнен юкъарыгъа чектим ве, пек зорланмай, эм озюмни, эм де атымны, аякъларымнен оны кельпедендайын сыкъып, тартып чыкъардым.
Эбет, мен эм озюмни, эм де атымны авагъа котердим.
Эгер, сиз буны къолайдыр, деп тюшюнсенъиз, озюнъиз бойле яп да бакъынъыз.
### Балкъурт чобаны ве аювлар
Лякин къоркъунчлы белядан мени не къувет, не де джесюрлик къуртарып олдылар.
Бир кунь уруш вакътында тюрклер мени сарып алдылар ве, къаплан киби урушсам да, кене де олдырамадым — оларгъа эсир тюштим.
Олар меним эль-аягъымны багъладылар ве къуллукъкъа саттылар.
Меним ичюн къара куньлер башландылар.
Керчек, манъа агъыр иш бермедилер, лякин бу иш олдукъча джан сыкъыджы ве бездириджи эди: мени балкъултларгъа чобан тайин эттилер.
Эр кунь саба мен султаннынъ балкъуртларыны чечекликке чыкъармагъа, оларны бутюн кунь бакъмагъа, акъшамлары кетирип сепетлерге къапамагъа меджбур эдим.
Илькиде эр шей яхшы кете эди, амма куньлерден бир кунь мен озь балкъултларымны сайып, бир данесининъ етишмегенини эследим.
Мен оны арамагъа кеттим ве чокъкъа бармай, онъа балабандан балабан эки аювнынъ уджюм эткенини корьдим.
Олар, анълашылгъанына коре, балкъуртны экиге больмек ве онынъ татлы балыны ашамакъ истей эдилер.
Меним янымда ялынъыз бир кучюк кумюш балтачыкътан башкъа ич бир тюрлю силя ёкъ эди.
Мен, ачкозь йыртыджыларны къоркъутмакъ, заваллы балкъуртчыкъны къуртармакъ ичюн балтачыкъны къулачлай берип фырлаттым.
Аювлар бир баш къачтылар, балкъуртчыкъ да къуртулды, лякин языкълар олсун, мен къудретли элимнинъ къулачыны къарарлаштырмагъаным ве балтачыкъны ойле къуветнен фырлаттым ки, о та айгъа барып етти.
Эбет, айгъа.
Сиз башынъызны саллай ве кулесинъиз, амма меним о вакъыт кульмеге чарем ёкъ эди.
Мен, тюшюнджеге далдым.
Не япмалы?
Та айгъа етеджек киби ойле узун мердвенинни къайдан алмалы?
### Айгъа ильк сеяат
Бахтыма, Тюркиеде пек тез оськен ве базы вакъытларда исе та кокке осип етишкен бир бостан зарзаваты олгъаныны хатырладым.
Бу — эшек бакъласыдыр.
Мен бир дакъкъа кечиктирмей ойле бир бакъланы топракъкъа комьдим, ве о, шу саат осьмеге башлады.
О эп осьти ве тезден айгъа къадар осип узанды!
Мен:— Урра!— деп багъырдым.
Ве бакълагъа тырмашып кокке котерильмеге башладым.
Бир саат кечкен сонъ, айгъа барып чыкътым.
Айда манъа кумюш балтачыгъымны тапмакъ къолай дегиль эди, ай кумюштен, балтачыгъым да кумюштен.
Кумюш исе кумюш устюнде корюнмей, лякин бир чокъ къыдырувлардан сонъ, балтачыгъымны мен эр алда чюрюк тобан обасындан таптым.
Мен оны къуванчнен белиме къыстырдым ве ерге къайтып тюшмек истедим, амма иш бир тамам тюрленди: кунеш меним бакъламны тюбюнден къуруткъан ве о парча-парча олып ер юзюне йыкъылгъан.
Буны корип, яныгъымдан аз къалдым агълап йибермеге.
Не япмалы?
Не япмалы?
Десене, мен ич бир вакъыт ер юзюне къайтмаджагъым?
Десене, мен бутюн омрюм бою бу тап-такъыр ай устюнде къаладжагъым?
О, ёкъ!
Бойле олмаз!
Мен, тобан обасына чапып бардым ве ондан йип чыйратмагъа башладым.
Йип къыскъа чыкъты, лякин энъ эмиетлиси бу дегиль!
Мен эшкен йипиме тырмашып ерге энмеге башладым.
Бир элимнен йипни тутып тая, дигер элимде де балтамны тута эдим.
Лякин тезден йип битти ве мен, кокнен ер арасында асылып къалдым.
Бу гъает къоркъунчлы эди, лякин мен шашмаламадым.
Чокъ тюшюнип отурмай, балтамны къапкъач этип, йипнинъ юкъары уджундан туттым да, оны шарт кестим ве о парчаны ашагъы уджуна къурадым.
Бу манъа ашагъы энмеге имкян берди.
Лякин ер эр алда даа узакъ эди.
Манъа чокъ керелер йипнинъ юкъары парчасыны кесип, ашагъы парчасына къурамакъ керек олды.
Шай эте-эте, мен ерге о къадар якъын эндим ки, манъа шеэр эвлерини ве сарайларыны сейир этмек мумкюн олды.
Ер юзюне олгъаны оладжагъы учь я да дёрт миль къалгъан эди.
Лякин апансыздан — ана санъа дешет! — йип узюльди.
Мен ерге ойле къуветнен урулдым ки, энъ аздан ярым миль теренлигинде бир чукъур тештим.
Эсимни башыма джыйгъан сонъ, чокъ вакъыт бу терен чукъурдан насыл этип чыкъмасынынъ чаресини тапалмадым.
Бутюн кунь аш ашамадым, сув ичмедим, тек тюшюнджелер ичинде къалдым.
Та сонъунда шуны тюшюнип таптым: тырнакъларымнен басамакълар къаздым ве бу басамакъларгъа басып ер устюне чыкътым.
О-оо, Мюнхаузен ич бир ерде гъайып олмаз!
### Джезасыны булгъан ачкозьлик
Бойле агъыр эмекнен эльде этильген теджрибе, инсанны даа да акъыллы эте.
Мен, айгъа япкъан сеяатымдан сонъ, балкъуртларымны аювлардан къорчаламакъ ичюн даа да къолайлы бир усул тюшюнип таптым.
Акъшам устю арабанынъ арышына бал якътым ве озюм де онынъ бираз авлагъында сакъландым.
Орталыкъ къаранлыкълашкъанынен, балабандан балабан бир аюв яваш-яваш арабанынъ янына кельди ве арышкъа якъылгъан балны ачкозьликнен яламагъа башлады.
Джутукъ о къадар джошты ки, атта арыш богъазына кирип кеткенини, сонъра къарнына сокъулгъаныны ве та сонъу артындан чыкъкъаныны дуймай къалды.
Мен де буны беклей эдим.
Чапып бардым да, арышнынъ дигер уджуна узун ве къалын бир чюй къакътым!
Аюв шай этип арышкъа кечип къалды.
Энди о, не кери ве не де огюне юрюш этип ола эди.
Мен оны сабагъа къадар бойле вазиетте къалдырдым.
Саба бу ийлекярлыкъ тюрк султанынынъ къулакъларына барып етти ве султан бойле аджайип айнеджиликнен тутулгъан аювны сейир этмеге кельди, о, эппейи вакъыт аювгъа бакъып турды ве талагъы къаткъандже кульди.
### Къолтукъ астына къыстырылгъан атлар ве омузгъа алынгъан араба
Тезден, тюрклер якъамны бошап, мени дигер къулларнен берабер Петербурггъа кери ёлладылар, лякин мен Русиеден кетмеге къарар бердим ве озь арабама минип, тувгъан юртума къайттым.
Шу йылы къыш пек къатты эди, атта кунеш биле сувукъланды, янакъларыны бузлатты ве тымавгъа огърады.
Кунеш сувукъланса, ондан сыджакъ ерине сувукъ келе.
Меним араба устюнде насыл ушюгенимни козь огюне кетиредирсинъиз!
Ёл тар эди.
Онынъ эр эки тарафында диварлар бар эди.
Бойле тар ёлдан эки араба кечалмаз эди.
Мен озь арабаджыма къаршыдан кельген арабалар бизим кечмемизни беклемелери ичюн труба чалмасыны эмир эттим.
Арабаджы меним эмримни ерине кетирди.
О, трубасыны алып уфюрмеге башлады.
Уфюрди, уфюрди, уфюрди, лякин трубадан ич бир сес чыкъмады!
Къаршыдан да буюк бир фаэтон келе эди.
Башкъа чаре тапалмагъанымдан сонъ, арабадан тюшип, атларымны тувардым.
Сонъ, пек юклю арабаны омузларыма атып, бир секирювде ёл кенарындаки диварнынъ устюне атладым.
Дигер бир секирювде де арабаны ёлгъа, фаэтоннынъ артына, алып къойдым.
Буны япмакъ манъа биле къолай дегиль эди, лякин меним насыл пельван олгъанымны сиз пек яхшы билесинъиз.
Бираз нефес алгъан сонъ, атларнынъ янына кельдим, оларны да къолтугъыма къысып, кене шай эки кере секирювнен араба янына чыкъардым.
Бу секирювлер вакътында меним бир атым яман-яман тепмелемеге башлады.
Бу къолайсыз бир ал эди, лякин, мен онынъ арт аякъларыны суртюгимнинъ джебине сокътым ве онъа истер-истемез тынчланмакъ керек олды.
Бундан сонъ мен, атларны арабагъа екип, якъын бир мусафирханеге раат-раат кельдим.
Бойле дешетли сувукътан ве агъыр иштен сонъ джылынмакъ ве раатланмакъ пек хош эди.
### Ириген сеслер
Меним арабаджым трубасыны собагъа якъын бир ерге асты, озю исе яныма келип отурды ве биз достча лакъырдыгъа башладыкъ.
Бу арада труба багъырмагъа башлады.
«Тру-туту!
Тра-тата!
Ра-рара!»
Биз буюк бир айретте къалдыкъ.
Къатты аязда бу трубадан бир сесчик чыкъарып олмагъан эдик, лякин сыджакъкъа кирген сонъ онынъ озь башына чалмагъа башламасынынъ себебини шу дакъкъасы анъладым.
Аязда трубагъа уфюрильген сеслер бузлагъанлар, шимди исе соба янында джылынып, ирип трубадан озь башына чыкъмагъа башлагъанлар.
Арабаджымнен берабер биз бутюн акъшам бу аджайип музыкадан хошланып раатландыкъ.
## Экинджи къысым
### Боран
Риджа этем, мени ялынъыз дагъ ве чёллерде кезинип юрьгендир, деп беллеменъиз.
Ёкъ, джаным, манъа бир чокъ керелер денъиз ве океанларны гемилернен ялдап кечмек сырасы да тюшти, ве онда меним башыма кельгенлер кимсенинъ башына кельмегендир.
Буюк бир геми узеринде биз Индстангъа кете эдик.
Авасы пек гузель эди, лякин биз насылдыр бир аданынъ ялысында ленгер ташлап тургъанымызда, шиддетли бир боран къопты.
Боран о къадар дешетли кельди ки, ададаки бир къач бинъ (эбет, бир къач бинъ!) терекни тамырындан чыкъарып, та булутларгъа алып чыкъты.
Бир къач юзь пудлыкъ чекиси олгъан буюк тереклер ойле бир юксеклерде уча эдилер ки, ерден бакъкъанда, санки къуш къанатчыкълары олып корюне эдилер.
Боран бираз тынчлангъаны киби, тереклерден эр бири баштаки ерине келип тюшти ве аман тамыр аттылар, адада исе борандан эсер биле къалмады.
Анджакъ да муджизели тереклер, ойле дегильми?
Амма бир терек озь ерине къайтмады.
Меселе шунда ки, терек авагъа котерильгенде, онынъ далларында озь къадынынен берабер фукъаре бир койлю отура эди.
Олар бу терекке не ичюн минген экенлер?
Белли я: хыяр топламакъ ичюн, чюнки шу ерлерде хыяр терек устюнде етише экен.
Аданынъ халкълары хыярны дюньяда эр шейден зияде севе ве ондан башкъа бир шей ашамай экенлер.
Бу, оларнынъ бирден-бир ашы сайыла экен.
Боран алып кеткен заваллы койлюлерге истер-истемез булутларгъа къадар котерилип, кезинмек сырасы тюшти.
Боран тынгъан сонъ, бу терек де ерге энмеге башлады.
Койлю ве онынъ къадыны, пакъыл киби, пек семиз адамлар экенлер, олар озь агъырлыкъларынен терекни бир якъкъа ян бастылар ве терек башта оськен ерине дегиль де, кенаргъа тюшти, тюшкенде эм шу ерли къыралнынъ устюне тюшип, халкънынъ бахтына, уфакъ къуртчыкъны басып эзгендай эзди.
Не ичюн халкънынъ бахтына?— деп сорай билесинъиз.
-Ойле дегильми?
Шунынъ ичюн ки, бу къырал пек залым олып, адада яшагъан инсанларны джанаварджасына къыйнай экен.
Адада яшагъанлар бу залымнынъ ольгенине пек къувандылар ве онынъ таджыны манъа теклиф эттилер.
— Джаным, мераметли Мюнхаузен, бизим къыралымыз ол.
Замет де олса, бизим укюмдарымыз ол.
Сен батыр ве акъыллы бир адамсынъ, — дедилер.
Лякин мен бу теклифни кесен-кес ред эттим, чюнки мен хыяр севмейим.
### Тимсахнен арслан арасында
Боран тынгъан сонъ, биз гемимизнинъ ленгерини котердик ве эки афта ёл юрип, Цейлон адасына сагъ-селямет етип кельдик.
Цейлон адасы губернаторынынъ уйкен огълу манъа бирликте авгъа кетмек теклифинде булунды.
Мен буюк мемнюниетнен разылыкъ бердим.
Биз якъын орталыкътаки ормангъа кеттик.
Авасы дешетли дереджеде сыджакъ эди ве, итираф этмелим ки, алышмагъанымдан себеп пек ёрулдым.
Губернаторнынъ огълу къуветли бир йигит бу сыджакъта озюни гъает гузель дуя эди.
О, балалыгъындан берли Цейлонда яшай экен.
Цейлон кунешининъ онъа ич де тесири олмай ве о, къызгъан къум устюнде шенъ-шерамет адымлай эди.
Мен ондан кери къалдым ве манъа ят олгъан орман ичинде адаштым.
Кетеяткъанымда къайдандыр бир шытырды эшитильди.
Этрафыма козь ташлайым, бир даа бакъсам, огюмде буюк бир арслан агъзыны ачкъан, мени парчаламакъ ичюн атылайым, деп тура.
Энди не япмалы?
Меним тюфегим уфакъ сачманен толдурылгъан эди, бойле сачманен бодене биле ольдюрип оламазсынъ.
Мен бир къуршун узьдим, лякин бу къуршун ачувлы джанаварны даа да къуттурты, ве о, эки къат арткъан бир ачувнен меним устюме атылды.
Мен къоркъкъанымдан къачмагъа башладым.
Бу къачувымдан файда чыкъмайджагъыны ве джанавар бир секиргенде артымдан етеджегини ве мени парчалайджагъыны биле эдим.
Лякин мен къайда къачам?
Къаршымда буюктен буюк бир тимсах агъзыны ачкъан, мени шу дакъкъасы ютмагъа азыр тура эди.
Не япмалы?
Не япмалы?
Артымда — арслан, къаршымда — тимсах, солумда — голь, сагъымда — ичинде зеэрли йыланлар толу батакълыкъ.
Олюм къоркъусы алтында мен отлар устюне йыкъылдым ве козюмни къапатып, къачынылмаз олюмге азырландым ве бирден башымнынъ тёпесинден, насылдыр бир шей узанып учып кечти ве авдарылып ерге тюшти.
Козьлеримни ачкъанымда козьлеримнинъ огюнде аджайип бир манзара пейда олды.
О, менде буюк бир къуванч догъурды: арслан меним устюме атылгъан ве мен ерге йыкъылгьан арада, о, башымнынъ устюнден атлап кечип, догърудан-догъру барып тимсахнынъ агъзына тюшкен!
Бир джанаварнынъ башы, дигер бир джанаварнынъ богъазында эди ве эр экиси де бири-биринден айырылышмакъ ичюн бар къуветлеринен талаша эдилер.
Мен атылып турдым да, авда къуллангъан пычагъымны чыкъардым ве бир сильтевнен арсланнынъ башыны кесип ташладым.
Онынъ джеседи, меним огюме авдарылды.
Сонъ, вакъыт гъайып этмей, тюфегиме япыштым ве тюфек къундагъынен арсланнынъ башыны тимсахнынъ богъазына ныкътамагъа башладым, тимсах исе тап сонъу богъулып ольди.
Губернаторнынъ огълу къайтып келерек, буюктен-буюк эки кийик джанаварыны енъгенимни корип, мени хайырлады.
### Кит балыгъынен расткелюв
Бундан сонъ Цейлонны о къадар пек бегенмегенимни анълагъансыздыр.
Мен арбий гемиге минип, тимсахлары ве арсланлары олмагъан Америкагъа кеттим.
Ич бир къаза ве белягъа огърамай он кунь ёл юрьдик, лякин Америкагъа якъынлагъанда, апансыздан, шойле бир къазагъа огърадыкъ: гемимиз сув алты къаясына барып урулды.
Токънашув ойле къуветли эди ки, гемининъ дирегинде отургъан бир матрос денъиз ичине учь миль узакълыкъкъа атылып кетти.
Бахтына, о, сувгъа тюшеджекте, янындан учып кече яткъан балыкъ чилининъ чёкючине япышып етиштирди, — балыкъ чили исе биз оны къуртарып алгъандже, онъа сув устюнде турмагъа ярдым этти.
Биз сув алты къаясына ойле бир къуветли урулдыкъ ки, мен атта аякъ устюнде туралмадым: юкъарыгъа атылдым ве озь каютамнынъ таванына башымны урдым.
Бу урулувнен меним башым къарныма кирип кетти ве мен оны сачларымдан тутып, азар-азар бир къач ай ичинде тартып чыкъара бильдим.
Биз барып урулгъан сув алты къаясы, мегер, къая дегиль экен.
Бу сувалтында татлы-татлы юкълагъан буюктен-буюк бир кит балыгъы экен.
Онъа барып уруларакъ, биз оны уяттыкъ ве о, ойле де бир ачувланды ки, тишлеринен гемимизнинъ ленгерине япышып, бутюн кунь, акъшамдан сабагъа къадар, бизни бутюн океан бойлап сюйреп юрьди.
Бахтымызгъа, тап-сонъу ленгернинъ зынджыры узюльди ве биз кит балыгъындан къуртулдыкъ.
Америкадан къайтаяткъанда, биз кене шу кит балыгъынен расткелиштик.
О, ольген ве джесединен ярым миль ерни къапатып, сув устюнде ята эди.
Бойле буюк бир балыкъны гемиге алмакънынъ чареси ёкъ эди.
Бунынъ ичюн биз онынъ ялынъыз башыны кесип алдыкъ.
Бу башны биз гемиге тартып чыкъаргъанда, не къадар къувангъанымызны корьген олсайдынъыз: джанаварнынъ агъзында биз эм озь ленгеримизни, эм де къыркъ метр узунлыкъта ленгер зынджырымызны таптыкъ, бу зынджыр бутюнинен онынъ чюрюк тишиндеки бир деликке сыгъгъан.
Лякин бизим къуванчымыз чокъкъа сюрмеди.
Биз гемимизнинъ бир янында буюк бир делик олгъаныны корьдик.
Гемининъ ичине сув эп акъып турмакъта эди.
Геми батмагъа башлады.
Эр кес шашмалады, багъырышты, агълаштылар, лякин мен не япмаджагъымны тез тюшюнип таптым.
Мен устюмдеки штанымны биле чыкъармай, догърудан-догъру деликнинъ устюне отурдым ве оны шай этип тыкъаттым.
Гемиге кирмекте олгъан сув кесильди.
Геми къуртулды.
### Балыкъ къарнында
Бир афтадан сонъ биз Италиягъа келип чыкътыкъ.
Авасы ачыкъ ве кунешли бир кунь ювунмакъ ичюн мен Акъ денъизнинъ ялысына кеттим.
Сув сыджакъ эди.
Мен пек яхшы ялдайым ве ялыдан чокъ узакъкъа кеттим.
Бир даа бакъсам — не корейим: буюктен-буюк бир балыкъ агъзыны ачкъан догъру манъа ялдап келе!
Энди не япайым?
Ондан къачмакънынъ чареси де ёкъ.
Бунынъ ичюн мен, онынъ кескин тишлерине огърамай, тез-тез къарнына тюшмек макъсадынен, топлана берип, онынъ ачыкъ агъзына атылдым.
Бойле бир акъыллы айнеджилик эр кеснинъ акълына келе къоймаз, лякин мен асыл кескин акъыллы ве, озюнъиз де бильгенинъиз киби, атик адамым.
Балыкънынъ къарнында къаранлыкъ олса да, сыджакъ эди.
Мен бу къаранлыкъ ичинде доланмагъа ве огюме, артыма айланып кезинмеге башладым.
Тезден, меним бу кезинтилерим балыкънынъ ич де хошуна кетмегенини дуйдым.
Бу вакъыт мен энъкъастан аягъымны урып-урып, делидаи секиреклемеге ве ойнамагъа башладым, балыкъны яхшы этип къыйнамакъ истедим.
Балыкъ агърыдан багъырыкълады ве озюнинъ балабандан-балабан башыны сувдан чыкъарды.
Тезден оны шу ерден кечеяткъан итальян гемисинден корьдилер.
Меним де истегим бу эди!
Денъизджилер оны зыпкъыннен урып ольдюрди ве гемиге чекип чыкъардылар да, бу адден тыш балабан балыкъны насыл этип парчаласалар яхшы оладжагъы хусусында озь аралары мушавереге кириштилер.
Мен ичериде отурам ве, догърусыны айткъанда, къоркъудан къалтырай эдим: бу адамлар балыкънен берабер мени де догърамагъайдылар, деп къоркъа эдим.
Бу пек аджыныкълы бир ал олур эди!
Лякин, бахтыма, оларнынъ балталары манъа тиймеди.
Бираз ярыкъ ышыгъы корюнгени киби, мен темиз итальянджа (эбет, мен итальянджа пек яхшы билем!):
Тынчыкъ зиндандан мени азат эткен бу мераметли адамларны корьмектен бахтлым!» — деп, бар сесимнен багъырмагъа башладым.
Денъизджилер балыкъ къарнындан кельген инсан сесини эшитип, къоркъуларындан къатып къалдылар.
Балыкънынъ агъзындан чыкъып, оларны урьметнен селямлагъанда, оларнынъ тааджипи даа зияде артты.
### Меним аджайип хызметкярларым
Мени къуртаргъан геми Тюркиенинъ пайтахтына кете экен.
Араларында булунгъаным итальянлар меним аджайип бир адам олгъанымны шу саат анъладылар ве озьлеринен бирликте гемиде къалмамны теклиф эттилер.
Мен разылыкъ бердим ве бир афтадан сонъ тюрк ялысына келип янаштыкъ.
Тюрк султаны меним кельгенимни эшитип, шу саатта мени зияфетке давет этти.
О, озь сарайынынъ къапысында мени къаршылап алды да:
— Мен сизни тарихий бир пайтахтта селямламакънен бахтлым.
Сагъ-селяметсинъизми?
Мен сизинъ бутюн аджайип къараманлыкъларынъызны билем ве сизге къыйын бир ишни авале этмек истейим.
Билем, бу ишни, сизден башкъа ич бир кимсе беджерип оламаз, чюнки сиз дюньяда энъ акъыллы ве атик бир адамсыз.
Сиз, шу аньде Мысыргъа кете билирсинъизми? — деди.
Мен: — Буюк бир къуванчнен! — деп джевап бердим.
— Мен сеят япмакъны пек севем, истесенъиз мына шимди дюньянынъ о бир четине барып кельмеге азырым!
Султан меним джевабымдан пек мемнюн къалды, ве о манъа ойле бир иш авале этти ки, бу иш асырлар бою эр кес ичюн сыр олып кельген ве шай да олып къалмакъ борджлу экен.
Шунынъ ичюн де мен бу насыл иш олгъаныны айталмайым.
Эбет, эбет, султан манъа сонъ дередже муим бир сырыны ишанды, чюнки о, дюньяда энъ ишанчлы адам олгъанымны биле эди.
Мен разы олдым ве кечиктирмеден ёлгъа чыкътым.
Мен, Тюркиенинъ пайтахт шеэринден ёлгъа чыкъар-чыкъмаз манъа адден тыш бир тезликнен чапкъан уфакъ бойлу арыкъ бир адам расткельди.
Онынъ эки аягъында да агъыр демир токъмакълар багълы эди, ве шу агъыр токъмакъларгъа бакъмадан, о, окъ киби уча эди.
Мен ондан: — Къайда кетесинъ? — деп сорадым.
— Бу токъмакъларны аягъынъа не ичюн багъладынъ?
Олар санъа чапмагъа кедер этелер де.
Адам чапмасыны токътатмайып: — Мен даа учь дакъкъа эвельси Вена шеэринде эдим, шимди озюме келишикли бир иш къыдырып Истанбулгъа кетем.
Бу токъмакъларны исе пек тез чапмайым деп аякъларыма багъладым, чюнки манъа ашыкъмагъа аджет ёкъ, — деди.
Мен тез чапкъан шу аджайип адамны пек бегендим, ве оны озюме хызметкяр этип алдым.
О меним пешимден истекнен кетти.
Эртеси куню ёл четинде къулагъыны ерге тиреп, ян тюшип яткъан бир адамны расткетирдик.
Мен ондан: - Сен мында не ишлейсинъ? — деп сорадым.
О: — Чёльде отларнынъ насыл оськенини динълейим — деп джевап берди.
— Сонъ, бир шейлер эшитесинъми?
— Пек яхшы эшитем.
Бу меним ичюн затен, пек адий бир иштир!
— Шай олса, манъа ыргъат юрь!
Сенинъ сакът къулакъларынъ манъа ёлда керек олурлар.
О, разы олды, ве биз ёлумызны девам эттик.
Чокъ кечмеден, мен къолунда тюфеги олгъан авджыны корьдим.
Мен онъа мураджаат этип:
— Эй, авджы, сен не авлап юресинъ?
Орталыкъта не бир джанавар ве не де бир къуш корюне де, — дедим.
— Берлин шеэриндеки бир кильсенинъ тёпесинде бир торгъай отура эди, мен онынъ козюнден урдым, — деп джевап берди авджы.
Авджылыкъны мен не къадар севгенимни сиз пек яхшы билесинъиз.
Мен бу мергин авджыны къучакълап, манъа хызметкяр юрьмесини риджа эттим.
О, меним теклифимни къувана-къувана къабул этти.
Бир чокъ мемлекет ве шеэрлерни кечкен сонъ, кениш бир ормангъа якъынлаштыкъ.
Бакъсакъ — ёл четинде дев бойлу бир адам тура ве къолларында да орманнынъ этрафына ильмек этип аткъан йипининъ уджуны тута.
— Сен не япасынъ? — деп сорадым ондан.
О джевап оларакъ: — Манъа бираз одун кесмек керек олды, лякин балтамны эвде унутып къалдыргъаным.
Керегимни балтасыз битирмек истедим, — деп джевап берди.
О, йипининъ уджуны тартты, ве буюктен-буюк эмен агъачлары, индже ярчыкъ парчалары киби авагъа учып, ерге тюштилер.
Мен, шубесиз, парамны аджымай, бу дев къуветли адамны да озюме хызмет этмеге чагъырдым.
Биз Мысыргъа кельгенде, ойле бир дешетли боран къопты ки, бизим атымыз, арабамыз — эписи ёлда башлы-аякълы юварланып кетти.
Авлакъта, къанатлары буюк бир тезликнен айлангъан еди дане ель дегирмени корьдик.
Шу ерде, къыр устюнде, бурнунынъ сагъ делигини ишарет пармагъынен тыкъаткъан бир адам тура эди.
О, бизни корьгенинен мени тазим иле селямлады ве шу дакъкъасы боран да тынды.
— Сен мында не ишлейсинъ? — деп сорадым мен ондан.
О:— Мен саибимнинъ ель дегирменлерини кочюрем.
Олар парланмамасы ичюн пек къуветли уфюрмейим, бурнумнынъ ялынъыз бир делигинден уфюрем, — деп джевап берди.
Мен:«Бу адам манъа керек олур», — деп тюшюндим де, менимнен кетмесини теклиф эттим.
### Къытай шарабы
Султан манъа авале эткен бутюн ишлерни мен тез вакъыт ичинде беджердим.
Мында да манъа меним атиклигим ярдым этти.
Бир афта кечкен сонъ, мен озюмнинъ аджайип хызметкярларымнен Тюркиенинъ пайтахтына къайтып кельдим.
Султан меним кери къайтувымдан пек мемнюн къалды ве Мысырда япкъан мувафакъиетли арекетлерим ичюн мени макътады.
Султан меним къолумны сыкъаракъ: - Сиз меним везирлеримнинъ эписинден акъыллысынъыз, сайгъылы Мюнхаузен!
Бугунь меним софрама лютфен буюрынъыз, — деди.
% Аш пек лезетли эди, лякин
— Ах!
— мухтешем бир софрада шарап ёкъ эди, чюнки тюрклерге къанун муджиби шарап ичмек ясакъ этильген.
% Мен пек кедерлендим ве султан, гонълюми алмакъ ичюн, емектен сонъ мени озюнинъ иш одасына алып кирди, гизли долабыны ачып, андан бир шишечик чыкъарды.
О,стаканны толдураракъ: — Бойле гузель шарапнынъ дадыны омрюнъизде татып бакъмагъандырсынъыз, меним сайгъылы Мюнхаузеним! — деди.
Шарап, акъикъатен де, гузель эди, лякин мен бир ютум шарап ичкен сонъ:
— Къытайнынъ богдыханы Фу-Чанда бундан даа яхшы шараплар ола, — дедим.
Султан: — Меним сайыгъылы Мюнхаузеним! — деп багъырды.
— Мен сизинъ эр сёзюнъизге инанмагъа алыштым, чюнки сиз ер юзюнде энъ акъикъатпервер бир адамсынъыз, лякин емин этип айтам, шимди сиз ялан айтасынъыз: меним бу шарабымдан да яхшы шарап ич бир ерде ёкъ.
— Мен сизге олгъаныны исбат этерим!
— Мюнхаузен, сиз, артыкъ, сачмалайсыз!
— Екъ, мен сизге догърусыны айтам ве бойле бир шише шарап тапып кетирмекни ваде этем.
Бу шарапнынъ янында сизинъки датсыз бир экшиликтир.
— Мюнхаузен, сиз озь-озюнъизни ерге урасынъыз.
Мен сизни ер юзюнде энъ акъикъатпервер бир адам сая эдим, шимди исе корем ки, сиз намуссыз бир яланджы экенсинъиз.
—Шай олса, меним акъикъат айткъаныма аман къанманъызны талап этем!
— Разым!— деди султан.
— Эгер, саат дёртке къадар манъа Къытайдан дюньяда энъ гузель шараптан бир шише шарап кетирмесенъиз, башынъызны кесип атмаларыны эмир этерим.
— Пек яхшы!
Мен сизинъ шартларынъызнен разым, — деп джевап бердим.
— Эгер, саат дёртке бу шарап сизинъ масанъыз узеринде олса, сиз манъа озь хазиненъизден бир адамнынъ бир кереден котерип кете биледжеги къадар алтын берирсинъиз.
Султан разы олды.
Мен, Къытай богдыханына мектюп яздым ве учь сене эвель мени сыйлагъан шарабындан манъа бир шише шарап багъышламасыны риджа эттим.
«Эгер, риджамны ред этсенъиз, сизинъ достунъыз Мюнхаузен джеллят элинден эляк оладжакътыр», — деп яздым.
Мен мектюпни язып битиргенде, саат учьни беш дакъкъа кече эди.
Мен озюмнинъ ель-аякъ хызметкярымны чагъырып, Къытай пайтахтына ёлладым.
О, аягъына багълы демир токъмакъларны чезип ташлады ве мектюпни алып, шу дакъкъасы козьден гъайып олды.
Мен султаннынъ иш одасына кирдим.
Ель-аякъны беклер экенмиз, биз, башлангъан бир шише шарапны бир тамам ичип битирдик.
Саат учьни черик кечти, сонъ учь бучукъ олды, сонъ дёртке он беш дакъкъа къалды, амма меним ель-аягъым даа корюнмей эди.
Мен озь-озюмни джоя башладым, султан джеллятны чагъырмакъ ичюн элинде чанъчыкъны тутып отургъаныны корьгенимде, мен даа да ярамай олдым.
— Мусааде этинъиз, багъчагъа чыкъып, темиз аванен нефес алайым, — дедим мен султангъа.
- Буюрынъыз, чыкъынъыз!— деди султан энъ незакетли бир тебессюмнен.
Лякин багъчагъа чыкъкъанымда, артымдан бир адым кери къалмай, насылдыр, бельгисиз адамларнынъ мени излеп, пешиме такъылгъанларыны корьдим.
Булар султаннынъ джеллятлары эди, олар меним устюме атылып, меним гъарип башымны кесип алмагъа дакъкъа-дакъкъасына азыр эдилер.
Мен эеджаннен сааткъа бакътым.
Дёртке беш дакъкъа къалгъан.
Десене, меним ялынъыз беш дакъкъалыкъ омрюм къалгъан?
О-оо, бу пек дешетли бир шей!
Мен, чёльде осюмликлер насыл оськенини эшиткен хызметкярымны чагъырдым ве ондан меним ель-аягъымнынъ аякъ давушларыны эшитип-эшитмегенини сорадым.
% О, къулагъыны ерге къойды ве мени буюк бир къасеветке къойып, тенбель ель-аякъ юкълап къалгъаныны бильдирди.
— Юкълап къалгъан?!
— Эбет, юкълап къалгъан.
Мен онынъ узакъта насыл хурулдагъаныны биле эшитем.
Къоркъудан меним аякъларым кесильди.
Бир дакъкъа даа кечсе, мен шан-шереф къазанаджакъ ериме, масхараларджасына эляк оладжагъым.
Мен о бир хызметкярымны, торгъайны козьлеп ургъан авджымны, узурыма чагъырдым.
О, шу дакъкъасы юксек бир къулле тёпесине чыкъып, аякълары уджларына котерилерек, узакъларгъа бакъмагъа башлады.
Меним ачувымдан нефесим тутулып: — Сонъ насыл, анавы алчакъ эрифни коресинъми? — деп сорадым.
— Корем, корем!
Пекин шеэри якъынларында, эмен агъачы тюбюнде, ешиль отлар устюнде серилип хурулдап ята.
Янында бир шише бар...
Токътап тур, шимди мен сени уятырым!
О, астында ель-аякъ юкълагъан эменнинъ юкъары далларыны нишангъа алып бир къуршун узьди.
Теректен ель-аякънынъ устюне эмен фындыкълары, япракълары ве пытакълары тёкюльдилер ве оны уяттылар.
Ель-аякъ сычрап турды, юкъулы козьлерини уфкъалады ве къутургъан киби чапмагъа башлады.
О, къолунда Къытай шарабы толу шишенен сарайгъа чапып киргенде, саат дёртке ярым дакъкъа къалгъан эди.
Меним не къадар къуванганымны козь огюне кетиредирсиз.
Султан, шараптан бираз ютып, айретте къалды ве:
— Урьметли Мюнхаузен!
Бу шишени сизден бираз авлакъ сакъламагъа изин беринъиз, — деди.
— Мен оны бир озюм ичмек истейим.
Ер юзюнде бойле татлы ве лезетли шарап оладыр, деп тюшюнмей эдим.
О, шарап шишесини долапкъа къойып килитледи, анахтарларыны джебине къойды ве аман хазинедарнынъ чагъырылмасыны эмир этти.
% — Меним достум Мюнхаузенге озь хазинемден бир адамнынъ бир кереден котерип кете биледжеги къадар алтын алмасына разылыкъ берем, — деди султан.
Хазинедар, султангъа баш эгерек, мени таванына къадар зийнетлернен толу сарай магъарасына алып тюшти.
Мен озь пельванымны чагъырдым.
О, султаннынъ хазинесинде олгъан бутюн алтынларны омузларына юклеп чыкъты ве бизлер денъиз ялысына чапып кеттик.
Мен, анда балабан бир гемини кирагъа туттым ве о гемиге тёпесине къадар алтын юкледим.
Султан эсини башына топлап, меним зийнетлеримни тутып алмаздан эвель, биз елькенлерни ачаракъ, ачыкъ денъизге чыкъмагъа ашыкътыкъ.
### Артымыздан къувалав
Лякин иш меним тюшюнгеним киби чыкъты.
Биз ялыдан айырылгъанымыз киби, хазинедар озь султанына чапып бара да, онъа хазинени бир тамам талап чыкъкъанымны айта.
Султан пек ачувлана ве меним артымдан къувмакъ ичюн озюнинъ бутюн арбий флотуны ёллай.
Бир чокъ арбий гемилерни корип, мен догърусы, пек къоркътым.
Мен, озь-озюме: «Иште, Мюнхаузен, сенинъ сонъки саатинъ кельди!
Санъа артыкъ къуртулыш олмаз.
Сенинъ бутюн айнеджиликлеринъ энди санъа файда бермез», — дедим.
Даа якъында омузларыма пекинген башымны, текрар вуджудымдан айырылмагъа башлагъан киби дуйдым.
Шу арада яныма, къудретли бурун деликлери олгъан хызметчим кельди.
— Къоркъманъыз!
Олар бизим артымыздан етип оламазлар!
— деп кульди ве гемининъ бурун къысымына чапып чыкъаракъ, бурнунынъ бир делигини тюрклернинъ флотуна къаршы, догърултып, ойле бир туфанлы ель котерди ки, бутюн тюрк флоту шу дакъкъасы озь лиманларына къайтып кеттилер.
Бизим геми исе къуветли хызметкярымнынъ ярдымынен чабикликнен илери кетти ве бир кунь кечкен сонъ Италиягъа барып чыкътыкъ.
### Мергин атыш
Италияда мен бай ве бол яшадым, лякин раат ве барышыкъ яшав меним ичюн дегиль эди.
Мен янъы бир къараманлыкъ ве вакъиаларгъа сувсай эдим.
Бундан себеп мен, Италия якъынларында дженк башлагъаны акъкъында хабер алынгъанда, пек къувандым: инглизлер испанларнен дженк эте эдилер.
Дакъкъасыны кечиктирмей атыма атланып, уруш мейданына ашыкътым.
Испанлар инглизлернинъ Гибралтар къалесине уджюм эткенлеринден себеп, мен уджюм алтында булунгъанлар тарафына кечтим.
Къаледе команданлыкъ япкъан генерал меним яхшы достум эди.
О, мени буюк бир къуванчнен къаршылап алды ве манъа озюнинъ къале пекинтилерини косьтермеге башлады, чюнки о, бу хусуста файдалы ве керекли фикирлер бере биледжегимни биле эди.
Мен Гибралтарнынъ дивары устюнде турып, дюрбиннен бакъкъанда, испанлар тамам биз экимиз тургъан ерге озь топунынъ агъзыны догърулткъанларыны корьдим!
Дакъкъасыны кечиктирмей, мен бизим тургъан еримизге буюктен-буюк бир топ къоймаларны эмир эттим.
Генерал: — Не ичюн? — деп сорады.
— Шимди корерсинъиз! — деп джевап бердим.
Топны меним яныма тыгъыртып кетиргенлери киби, мен онынъ агъзыны, душман топунынъ агъзына къаршы козьлеп ерлештирдим, ве испан топчусы — фитильни озь топуна кетиргенде, мен багъыра берип:
— Атеш! — эмрини бердим.
Эр эки тарафнынъ топу да бир кереден патлады.
Меним беклегеним киби олып чыкъты.
Меним къарарлаштыргъан нокътамда, эм бизим, эм душманнынъ топ куллелери бири-бирине ойле бир къуветнен токъуштылар ки, душманнынъ топ куллеси кери атылып кетти.
Сиз анълайсызмы: кулле, испанларгъа тараф кери атылып кетти.
О патлагъанда, испан топчусынынъ ве он алты испан аскерининъ башларыны къопарып алды.
О кулле испан скелесинде тургъан учь гемининъ диреклерини къопарып, догъру Африкъагъа тараф учты.
Эки юзь дёрт миль къадар даа кеткен сонъ, кулле факъир бир койлю къартанай яшагъан эвчикнинъ тёпесине барып тюшти.
Къартанай, чалкъа яткъан, агъзыны ача берип юкълай эди.
Кулле эвнинъ тёпесини тешип, догъру къартанайнынъ агъзына келип кирди ве онынъ сонъки тишлерини къырып, богъазына къадалды — не о якъкъа кете де, не бу якъкъа.
Онынъ къоджасы, къызматабан ве атик бир адам экен, о, аман эвчикке чапып кирди.
О, къолуны къартанайнынъ богъазына сокъып, топ куллесини тартып алмакъ истеди, лякин кулле еринден къыбырдамады.
Ишнинъ зорлашкъаныны корьген къоджасы, дакъкъасыны гъайып этмей, онынъ бурнуна бир чимтим тютюн тозу кетирип къокълатты.
Къартанай акъсырды, эм ойле де бир акъсырды ки, топ куллеси эвнинъ пенджересинден сокъакъа учып кетти.
Меним тарафымдан кери къайтарылгъан топ куллеси испанларнынъ башына шу къадар беля ачты.
Бизим топ куллемиз де оларгъа яхшылыкъ кетирмеди: о, испанларнынъ арбий гемисини барып урды ве оны сув алтына еллады, гемиде исе эки юзь испан денъизджиси бар эди!
Иште, инглизлер бу дженкте анджакъ меним атиклигим саесинде енъдилер.
Меним достум, генерал, къолумны сыкъаракъ: — Сагъ ол, къыйметли Мюнхаузен.
Эгер сен олмагъан олсанъ, биз гъайып эдик.
Бу мувафакъиетли енъишимиз ичюн ялынъыз санъа борджлумыз, — деди.
— Джаным, бу уфакъ, дегери ёкъ бир шей!
Мен озь достларыма хызмет этмеге эр вакъыт азырым, — дедим.
Косьтерген ярарлыгъым ичюн инглиз генералы манъа полковник унваныны береджек олды, лякин мен, алчакъгонъюлли бир адам олгъанымдан себеп, бу къадар буюк бир сайгъыны ред эттим.
### Бинъ адамгъа къаршы бир озю
Мен генералгъа:
— Манъа унван ве орденлернинъ кереги ёкъ!
Мен сизге достум олгъанынъыз ичюн ич бир осаллыкъ тюшюнмеден ярдым этем, — дедим.
Генерал текрар элимни сыкъып: — Тешеккюр санъа, Мюнхаузен достум!
Риджа этем, бизге илериде де ярдым эт, — деди.
Мен онынъ элини сыкъып: — Буюк бир авесликнен ярдым этерим.
Британия халкъына къувана-къувана хызмет этерим, — дедим.
Чокъкъа бармай инглиз достларыма текрар ярдым этмек сырасы тюшти.
Мен испан папазы урбаларыны кийдим ве гедже къаранлыгъы баскъан сонъ, дуйдурмадан душман лагерине кечтим.
Испанлар агъыр юкъуда эдилер ве мени ич кимсе корьмеди.
Мен сес-солукъ чыкъармадан ишке кириштим: оларнынъ къоркъунчлы топлары тургъан ерге бардым ве оларны тез-тез бири-бири артындан ялыдан узакъкъа, денъиз ичине атмагъа башладым.
Бу иш о къадар пек къолай дегиль эди, чюнки о ерде олгъан топларнынъ сайысы учь юзьден зияде эди.
Топларнен ишни битирген сонъ, бу лагерьде булунгъан бутюн агъач арабаларны, къол арабаларыны, юк арабаларыны — эписини лагерьнинъ ортасына чекип кетирдим ве оларны бир ерге обалап якътым.
Олар барот киби туташтылар.
Дешетли янгъын башлады.
Испанлар уянып, буюк бир теляшнен лагерь бою чапмагъа башладылар.
Олар къоркъуларындан, бу гедже лагерьге инглизлеринъ еди я да секиз полку уджюм эткендир, деп белледилер.
Олар бу къадар зарарны ялынъыз бир адам япа биледжегини акъылларына биле кетирип оламай эдилер.
Испанларнынъ баш команданы къоркъусындан къачмагъа башлады ве Мадридге еткенге къадар токътамай эки афта чапты.
Онынъ бутюн аскерлери артларына айланып бакъмагъа биле джесарет эталмай, баш команданнынъ пешине тюшип къачтылар.
Меним батырлыгъым саесинде, инглизлер душманны бир тамам енъдилер.
Олар меним къолумны сыкъып: — Мюнхаузен олмагъан олса, биз не япар эдик?— дей ве мени инглиз ордусынынъ къуртарыджысы деп адландыра эдилер.
Косьтерген ярдымым ичюн инглизлер менден о къадар мемнюн эдилер ки, мени атта Лондонгъа мусафирликке давет эттилер.
Бу мемлекетте башыма даа насыл бир вакъиалар келип-кечеджегини кунь-эвельден билялмай, мен авесликнен Англиягъа кочьтим.
### Инсан-топ куллеси
Амма башыма келип-кечкен вакъиалар гъает дешетли эдилер.
Куньлерден бир кунь Лондон шеэрнинъ дживарында кезингенде, пек ёрулдым, бираз ятып раатланмакъ истедим.
Яз айы эди, кунеш санки орталыкъны якъаджакъ киби къыздыра, мен исе салкъын бир терекнинъ талдасында ёргъунлыгъымны савуштырмакъны тюшюне эдим.
Лякин якъын бир ерде терек корюнмегенинден, мен салкъын ер араштырып, эски бир топнынъ ичине кирдим ве шу дакъкъасы къатты юкъугъа далдым.
Сизге айтмакъ кереким ки, тамам шу куню инглизлер меним испан ордусыны енъгеним шерефине байрам япа ве къуванчларындан бутюн топлардан ата эдилер.
Мен юкълагъанда, топчу келип топны атты.
Мен, топтан яхшы бир топ куллеси киби атылып кеттим ве озеннинъ о бир тарафына учып кеткен сонъ, насылдыр, бир койлюнинъ азбарына тюштим.
Бахтыма, азбарда йымшакъ пичен обасы тура эди.
Мен бу балабан пичен сарпанынынъ ортасына баш устюне тюшип сапландым.
Пичен мени олюмден къуртарса да, мен эр алда эсимни джойдым.
Мен бойле эссиз алда тамам учь ай яттым.
Кузьде пичен паалылашкъан сонъ, саиби оны сатмакъ истеди.
Ишчилер сарпанны сарып алды ве оны сенеклеринен акътар-тёнтер этмеге башладылар.
Мен оларнынъ багъырып лаф эткенлеринден уяндым.
Мен зар-зорнен пичен обасынынъ тёпесине тырмашып чыкътым, сонъ юкъу серсемлигинен ашагъы тайып кеттим ве догъру, шорбаджынынъ башы устюне йыкъылдым, онынъ бойнуны сындырдым.
Шорбаджы шу ернинъ озюнде тиль тартмай ольди.
Амма онынъ олюмине ич кимсе айтыладжакъ къадар агъламады.
О, видждансыз, саран бир адам экен ве озь хызметкярларына эмек акъкъы бермей экен.
Ондан да башкъа, ачкозь бир алыш-веришчи экен: озь пиченини о, пиченнинъ къыймети котерильгенде сатлыкъкъа чыкъара экен.
### Беяз аювлар арасында
Достларым меним сагъ-аман къалгъанымдан бахтияр эдилер.
Умумен, меним пек чокъ достларым бар эди, ве оларнынъ эписи мени пек севе эдилер.
Меним сагъ къалгъанымны эшиткенде, оларнынъ не къадар къувангъаныны сиз козь огюне бир кетирсе эдинъиз.
Олар мени чокътан ольди зан эте экенлер.
Тамам шу вакъыт Сырт къутубгъа экспедиция япмагъа азырлангъан намлы сеяатчы Фиппс эр кестен зияде къуванды.
Фиппс мени озь кабинетининъ къапысында корьгени киби: — Сайыгьылы Мюнхаузен, мен сизни багърыма басмакънен озюмни бахытлы саям, — деп къычырды.
— Сиз меним якъын бир достумсынъыз, сиз деръал менимнен берабер кетмек керексинъиз!
Сизинъ акъыллы тевсиелеринъиз олмадан, мен мувафакъиет къазанамайджагъымны билем, — деди.
Мен, эльбет де, шу саат разылыкъ бердим, ве бир айдан сонъ биз энди Сырт къутубгъа якъын бир ерде эдик.
Куньлерден бир кунь мен, геми устюнде тургъанда, узакъта юксек бир буз къырыны ве онынъ устюнде юварлашкъан эки беяз аювны корьдим.
Мен тюфегимни алып, гемиден ялдап юрьген бир буз кесеги устюне секирип тюштим.
Манъа эр анги дакъкъа ашагъы тайып кетмек ве тюпсюз дерьягъа йыкъылмакъ къоркъусы ве хавфы алтында, кузьгю киби тегиз буз кесеклери ве къырлары устюнде чекишип юрьмек пек зор эди, лякин бу маниаларгъа бакъмадан, мен буз къырынынъ тёпесине тырмашып чыкътым ве аювларнынъ аман-аман та янына бардым.
Бу ерде меним башыма апансыздан шойле бир беля кельди: мен тюфегимни атмагъа азырлагъанымда, буз устюнден тайып йыкъылдым ве башымны бузгъа урып, шу дакъкъасы эсимни джойдым.
Ярым сааттан эсим башыма кельген сонъ, къоркъумдан аз къалдым яман-яман багъырып йибермеге: буюк бир беяз аюв мени озь аякълары алтына алгъан ве агъзыны ачып, мени ашамагъа азыр тура эди.
Меним тюфегим авлакъта, къар устюнде ята эди.
Лякин энди тюфекнинъ ич бир тюрлю ярдымы олмайджакъ эди.
Аюв озюнинъ бутюн агъырлыгъыны меним аркъама ташлагъан ве мени къыбырдатмай эди.
Буюк бир заметнен джебимден уфакъ чакъымны чыкъардым ве чокъ тюшюнип отурмадан, аювнынъ арт аягъындан учь пармагъыны кесип алдым.
О, пармакъларнынъ агърысындан окюрди ве мени бир аньге озюнинъ къоркъунчлы панджасындан бошады.
Бундан файдаланып, мен, озюме хас къараманлыкънен, аман барып тюфегимни алдым да, йыртыджы джанаваргъа къуршун сыкътым.
Джанавар къар устюне серильди.
Лякин меним башыма кельген белялар бунынънен битмеди.
Тюфек сеси менден якъында, буз устюнде, юкълагъан бир къач бинъ аювны уятты.
Бир къач бинъ аюв, сиз буны козь огюне бир кетиринъиз!
Олар бутюн сюрюсинен догъру манъа къаршы юрюш эттилер.
Мен энди не япайым?
Бир дакъкъа даа кечсе бу йыртыджы джанаварлар мени парчакесек этеджеклер.
Бирден акълыма гузель бир фикир кельди.
Мен пычагъымны чыкъарып, ольдюрильген аювгъа чапып бардым да, онынъ терисини сыдырып, устюме кийдим.
Эбет, мен устюме аюв терисини кийдим!
Аювлар мени сарып алдылар.
Мен, олар мени териден тартып чыкъарыр да, парча-парча этеджеклер, деп тура эдим.
Лякин олар мени къокълап, аюв беллеселер керек, манъа токъунмай бири-бири артындан индемей кери чекильдилер.
Мен тезден аювдай багъырмагъа ве озь пармакъларымны тыпкъы аювлар киби эммеге огрендим.
Аювлар манъа буюк бир ишанч косьтердилер, ве мен бундан файдаланмагъа къарар бердим.
Бир эким манъа айванны елькесинден яраласанъ, о шу дакъкъасы оле, — деп икяе эткен эди.
Мен энъ якъында тургъан аювгъа барып пычагъымны онынъ елькесине сапладым.
Эгер, сагъ къалгъан олса, мени парчалайджагъына шубе этмей эдим.
Бахтыма, теджрибем догъру чыкъты.
Аюв атта сесини биле чыкъарып етиштирамады, йыкъылып ольди.
О вакъыт мен, кене шу усулнен къалгъан аювларнынъ да акъкъындан кельмеге къарар бердим.
Манъа буны чокъ замет чекмеден япмакъ мумкюн олды.
Олар аркъадашларынынъ насыл ольгенини коре турсалар да, мени аюв беллегинлеринден, оларны мен ольдюргенимни акъылларына кетирмей эдилер.
Бир саат къадар вакъыт ичинде мен бир къач бинъ аювны ерге сердим.
Бу къараманлыкъны япкъан сонъ, гемиге, Фиппс достума къайтып кельдим ве онъа эписини икяе эттим.
О, юзьге якъын денъизджини меним идареме берди ве мен оларны буз устюне алып бардым.
Олар ольдюрильген аювларнынъ терилерини сыдырдылар ве этлерини гемиге ташыдылар.
Аюв эти о къадар чокъ эди ки, гемимиз рыкъмарыкъ толды, тургъан еринден илери кетамады ве биз де бараджакъ еримизге еталмадан, эвге къайтмагъа меджбур олдыкъ.
Капитан Фиппс Сырт къутубны анджакъ бунынъ ичюн ачып оламады.
Шай олса да, бунъа биз яныкъламадыкъ, чюнки алып кельген аюв этимиз чокъ лезетли эди.
### Айгъа экинджи кере сеяат
Англиягъа къайтып кельген сонъ, бир даа ич бир вакъыт сеяаткъа чыкъмайджагъым, деп озь-озюме сёз бердим.
Лякин бир афта кечер-кечмез манъа текрар ёлгъа чыкъмакъ керек олды.
Иш шундан ибарет эди: меним эсли-башлы ве бай бир тувгъаным, дюньяда пек балабан, дев киби адамлар яшагъан бир мемлекет бар экен деген фикирни акъылына къыстыргъан.
О, мытлакъа шу мемлекетни тапып кельмемни риджа этти ве бунъа акъ оларакъ манъа буюк бир мирас къалдыраджагъыны айтты.
О, девсыфат адамларны мытлакъа корьмек истей эди.
Мен разылыкъ бердим, геми азырладым ве биз Дженюбий океангъа ёл алдыкъ.
Елда биз, кобелек киби учкъан къадынлардан гъайры айретлениледжек киби ич бир шей расткетирмедик.
Ава пек яхшы эди.
Лякин он секизинджи куню дешетли бир боран къопты.
Ель о къадар къуветли эди ки, бизим гемимизни сувдан котерип алды ве къанат парчасы киби юкъары алып чыкъты.
Юксек булутлар узеринде алты афта учып юрьдик.
Та сонъунда даире шеклинде, йылтыравукъ бир ада корьдик.
Бу, эльбет де, ай эди.
Биз онъайтлы бир скеле тапып, айнынъ бир ялысына къондыкъ.
Ашагъыда, гъает узакъ бир ерден, шеэрлери, орманлары, къырлары, денъизлери ве озенлери олгъан дигер бир сейярени корьдик.
Бу — бизим ташлап кельген сейяремиз эди.
Ай устюнде бизлерни, насылдыр, учь башлы къарталларнынъ аркъасына минген, айрет этиледжек дереджедеки буюкликте олгъан адамлар сарып алдылар.
Бу къушлар исе айда яшагъан халкъларгъа ат хызметини коре экенлер.
Тамам бу вакъыт айнынъ падишасы кунешнинъ императорынен дженклеше эди.
Айнынъ падишасы манъа озь ордусынынъ башына кечмемни ве оны уджюмге алып бармамны теклиф этти, лякин бу теклифни мен кесен-кес ред эттим.
Айда олгъан эр шей, дюньяда олгъан шейлерден къат-къат буюк.
Анда чибинлер къой къадарлар, алмалар къарпыз буюклигинделер.
Айнынъ халкълары силя ерине турып къулланалар.
Туруп оларгъа сюнгю хызметини коре, туруп олмагъанда олар гогерджин йымырталарынен урушалар.
Къалкъан ерине де аджджы мантар къулланалар.
Мен анда узакъ бир йылдыздан кельген бир къач адамны расткетирдим.
Олар айгъа алыш-вериш ичюн кельген экенлер.
Оларнынъ юзьлери копекнинъ бетине бенъзей, козьлери исе я бурунларынынъ уджунда ола, я да бурун деликлерининъ астында.
Оларнынъ кирпиклери ёкътыр, юкъламагъа яткъанларында, козьлерини тиллеринен къапаталар.
Ай халкъларына аш ашамакъ ичюн вакъыт сарф этмек ич де керек олмай.
Къурсакъларынынъ сол тарафында махсус къапычыкъ булуна, олар къапычыкъны ача ве ашайджакъ ашыны анда къоялар.
Бундан сонъ олар экинджи ашкъа къадар къапычыкъны къапаталар, экинджи кере аш исе оларда тамам бир ай кечкен сонъ ола.
Олар йылда олгъаны он эки кере аш ашайлар!
Бу пек онъайтлы бир шей, лякин бизим дюнья ачкозьлери ве аш северлери бойле сийрек ашамагъа я разы олурлар, я да ёкъ.
Ай халкълары догърудан-догъру терек устюнде осип буюйлер.
Бу тереклер пек гузель ве ачыкъ ешильтим япракълы олалар.
Оларнынъ далларында пек балабан ве къабугъы адеттен тыш къатты джевизлер етише.
Джевизлер пишкен сонъ, оларны теректен мукъайтлыкънен къопарып алалар ве махсус магъазларгъа къойып сакълайлар.
Шу арада падишагъа адам керек олып къалса, о, джевизлернинъ къайнакъ сувгъа ташланмасыны эмир эте.
Бир саат кечкен сонъ, джевизлер патлай, ве оларнынъ ичинден айда яшагъан адамлар бир тамам кемалына еткен алда чыкъалар.
Бу адамларгъа окъумакъ да керек олмай.
% Олар догъгъанда окъумыш олып догъалар,буюк ве зенаат саиплери олып догъалар.
Бир джевизден — оджакъ темизлейиджи, дигеринден — шарманкаджы, учюнджисинден — дондурма япып сатыджы, дёртюнджисинден — аскер, бешинджисинден — ашчы, алтынджысындан исе — тикиджи патлап чыкъа.
Ве эр бири аман озь ишине башлай.
Оджакъ темизлейиджи эв тёпесине чыкъа, шарманкаджы чалмагъа башлай, дондурма япып сатыджы:
«Сыджакъ дондурма!— деп багъыра (чюнки айда буз атештен сыджакътыр), ашчы ашханеге чапа, аскер исе душмангъа къаршы атеш ача.
Ай адамлары къартайып ольмейлер де, авада бухар, яхут да тютюн киби ирип кетелер.
Олар башларыны къолтукълары астында ташыйлар ве сеяаткъа кеткенлеринде, ёлда бозулмасын деп, башларыны эвде къалдыралар.
Олар узакъта олсалар да озь башларынен анълашып, сёйлешип олалар!
Бу пек онъайтлы бир шей.
Эгер, падиша озь халкъынынъ падиша акъкъында нелер тюшюнгенини бильмек истесе, о эвинде диван устюнде ята, башы исе гизлиден, кимсеге дуйдурмадан, эр кеснинъ эвине кире ве бутюн лакъырдыларны динълей.
Айда оськен юзюмнинъ, биздеки ягъмур бурчагъындан ич бир фаркъы ёкъ.
Базы вакъытлар бизде ерге тюшкен бурчакънынъ ай чёллеринден боран алып кельген бурчакъ олгъанына мен ич шубеленмейим.
Эгер, сиз ай шарабы ичип бакъмакъ истесенъиз, бир къач бурчакъ данесини топла да, иритинъиз.
Ай халкълары къурсакъларыны озьгюн бир джемидан ерине къулланалар.
Олар къурсакъларыны истеген вакъытларында ача ве къапаталар ве эр истеген шейлерини онынъ ичине къоя билелер.
Оларнынъ не къарынлары бар, не юреклери, не де акъ джигерлери бар — ич бир шейлери ёкъ, ичлери бом-бош.
Олар козьлерини козь оюкъларындан алып, кене озь ерине къоя билелер.
Козьлерини къолларында туткъан вакъытларында, козьлери башында олгъандаки киби, пек яхшы корелер.
Эгер, козьлери зайыфлашса, яхут гъайып олса, базаргъа бара ве андан янъысыны сатып алалар.
Бундан себеп ай устюнде козь алыш-вериши япкъанлар пек чокъ.
Кеткен-кечкен еринъде:«Козьлер уджуз фиятнен сатыла, чешит тюсте: мавы, къызыл, сары, ешиль козьлернинъ эр чешити истегенинъ къадар бар», — деп язылы илянларны окъуйсынъ.
Айда яшагъан халкъларда козь тюсюне эр йыл янъы мода чыкъа.
Мен айда булунгъаным сенеси анда сары ве ешиль козьлер мот сайыла эдилер.
Я сиз не ичюн кулесиз?
Сиз мени ялан айтадыр, деп беллейсинъизми?
Екъ, меним эр айткъан сёзюм темиз акъикъаттыр, эгер сиз манъа инанмасанъыз, айгъа озюнъиз барынъыз да, буларнынъ эписини озь козьлеринъизнен корюнъиз.
Меним ялан айтмагъаныма, ялынъыз догърусыны икяе эткениме анда озюнъиз къани олурсынъыз.
### Пенир адасы
Ич бир кимсенинъ башына кельмеген худжур алларнынъ меним башыма кельмесинде, меним ич де къаабатым ёкъ.
Мен сеяат япмакъны севем, эр вакъыт чешит тюрлю вакъиаларны араштырып юрем, сизлер исе эвден бир якъкъа чыкъмайсынъыз, озь оданъызнынъ дёрт диварындан гъайры ич бир шей корьмейсинъиз.
Меселя, бир кере мен буюк голланд гемиси узеринде узакъ бир ёлгъа чыкътым.
Океан ортасында апансыздан къасыргъагъа огърадыкъ, къасыргъа бир дакъкъа ичерисинде гемининъ бутюн елькенлерини йыртты ве бутюн диреклерини къырды.
Гемининъ бир диреги пусланынъ устюне йыкъылып, оны чиль-парча этти.
Пусла олмадан гемини идаре этмек не къадар зор олгъаны эр кеске белли.
Биз ёлумызны шашырып, анги тарафкъа кеткенимизни бильмей эдик.
Океаннынъ далгъалары бизни учь ай, де о якъкъа, де бу якъкъа атты, сонъ сонъ адаштырып, къайдадыр, бельгисиз бир тарафкъа алып кетти ве мына биз аджайип куньлерден бир кунь саба, эр шейде адден тыш бир денъишиклик корьдик.
Денъизнинъ ешиль тюсю беязгъа чевирильген.
Ельчик, насылдыр, муляйим ве охшайыджы бир къокъу кетире.
Бизлер бунъа пек къувандыкъ.
Тезден, бир скеле корьдик ве бир саат кечкен сонъ, кениш, терен бир лимангъа кирдик.
Мында сув ерине сют акъа эди!
Бизлер ялыгьа чыкъмагъа ашыкътыкъ ве сют денъизинден буюк бир иштианен сют ичмеге башладыкъ.
Бизим арамызда пенир къокъусыны ич де чекалмагъан бир денъизджи бар эди.
Эгер, онъа пенир косьтерсенъ, юреги буланыр эди.
Ялыгъа аякъ баскъанымызда о, озюни пек фена дуймагъа башлады.
О:
— Меним аягъым астындан бу пенирни алынъыз.
Мен истемейим, мен пенир устюнде юрип оламайым! — деп багъырды.
Мен ерге эгилип бакътым да, эписини анъладым.
Биз келип токътагъан адамыз, гузель голланд пениринден япылгъан ада эди!
Эбет, эбет, кульменъиз, мен сизге акъикъатен де догърусыны айтам: аякъларымызнынъ астында топракъ ерине пенир бар эди.
Бу адада яшагъанларнынъ аман-аман тек бир пенирнен кечинмеси шашыладжакъ шейми!
Лякин пенир не къадар ашалса да эксильмей эди, чюнки гедже, тамам куньдюз ашалгъан пенир къадар пенир даа осип етише эди.
Бутюн аданынъ топрагъы юзюм багъларынен къаплы эди, лякин мындаки юзюмнинъ озюне хас бир хасиети бар: оны авучынъа алып сыкъсанъ, шыра ерине сют акъа.
Адада яшагъанлар узун бойлу, дюльбер адамлар эдилер.
Олардан эр бирининъ учь аягъы бар.
Учер аягъы олмасы саесинде олар сют денъизи узеринде сербест-сербест юре билелер.
Отьмек мында пишкен, тамамынен азыр бир алда етише, онынъ ичюн бу аданынъ халкъларына ер сюрмек ве экин экмек керек олмай.
Мен устьлеринде шекерли къурабиелер асылы тургъан бир чокъ тереклерни расткетирдим.
Пенир адасында кезинген вакътымызда, эр биринден сют акъкъан еди озен таптыкъ.
Итираф этмелим ки, бира акъкъан озенни мен сют озенинден зияде бегендим.
Ада бойлап кезинтилеримиз вакътында биз, умумен, пек чокъ муджизели шейлер корьдик.
Бизлерни зиядесинен къуш ювалары айретте къалдырдылар.
Олар сонъ дередже буюк эдилер.
Меселя, бир къартал ювасы, энъ юксек эвден де буюк эди.
Бу юва, къарт эмен тереклерининъ кутюклеринден орюльген эди.
Онынъ ичинде биз, эр бири чапчакъ буюклигинде олгъан беш юзь йымырта таптыкъ.
Биз бир йымыртаны тешип бакътыкъ, ичинден биздеки къарт къарталдан йигирми кере буюк бир къартал баласы чыкъты.
Къартал баласы чийильдеди.
Онъа анасы ярдымгъа учып кельди.
О, бизим капитанны къап-къач этип, алчачыкътан ялдагъан булутларгъа къадар алып чыкъты ве оны шу юксекликтен денъизге атты.
Бахтына, о яхшы ялдамагъа биле эди ве бир къач сааттан Пенир адасына ялдап чыкъты.
Бир орманда мен олюм джезасынынъ шааты олдым.
Адада яшагъанлар учь адамны аякъларындан терекке аскъан эдилер.
Заваллылар ынърана ве агълай эдилер.
Мен оларнынъ не ичюн бойле агъыр джезалагъанларыны сорадым.
Манъа бу адамларнынъ даа шимдичик узакъ сеяаттан къайтып кельегенлерини ве башларына келип-кечкен вакъиалар акъкъында намуссызларджа ялан сёйлегенлерини айттылар.
Мен, яланджыларны бойле этип джезагъа чеккенлери ичюн адалыларны макътадым, чюнки мен ялан эшитсем, ич де сабыр эталмайым ве эр вакъыт ялынъыз акъикъатны сёйлейим.
Эбет, сиз озюнъиз де фаркъ эткендирсинъиз: меним икяелеримде бир ялан сёз ёкътыр.
Ялан чокъ фена бир шей ве якъын адамларым мени дюньяда эр вакъыт энъ акъикъатчы бир адам деп сайгъанлары ичюн мен бахытлым.
Гемимизге къайтып, биз шу саат ленгерни котердик ве бу аджайип аданы терк эттик.
Ялыда оськен бутюн тереклер санки бирисининъ эмиринен япкъандай, эки кере бель букип бизнен сагълыкълаштылар ве сонъ, ич бир шей олмагъан киби, догърулдылар.
Оларнынъ бизге косьтерген адден тыш сайгъысыдан тесирленип, шляпамны чыкъардым ве оларгъа сагълыкънен къалынъыз, деп шляпамны салладым.
### Балыкъ тарафындан ютулгъан гемилер
Бизим пусламыз ёкъ эди, онынъ ичюн бизлер, таныш олмагъан денъизлерде бир чокъ вакъытлар адашып юрьдик.
Гемимизни къоркъунчлы акула балыкълары, кит балыкълары ве денъизлерде яшагъан бир чокъ дигер джана. арлар сарып алдылар.
Та сонъунда биз ойле бир буюктен-буюк балыкъкъа расткельдик ки, онынъ башы янында булунгъанымызда, къуйругъыны корип оламадыкъ.
Балыкъ сув ичмек истеп агъызыны ачты ве сув, бизим гемимизни де чекип алды.
Гемимиз онынъ агъызына сельдеки япрачыкъ киби акъып кирди.
Бизим насыл бир теляшкъа тюшкенимизни козь огюне бир кетирсейдинъиз!
Чокъ шейлер корип кечирген мен — батыр биле, къоркъумдан къалтырадым.
Лякин балыкънынъ къарны ичинде лимандаки киби тынч эди.
Бу ачкозь иблиснинъ къарны эвельден ютулгъан бир чокъ гемилернен толу эди.
Эхэй, бу къарын ичинде не къадар къаранлыкъ олгъаныны сиз бильсе эдинъиз!
Биз не кунеш корьдик, не йылдыз ве не де ай.
Балыкъ куньде эки кере сув иче эди, ве эр кереси онынъ къарнына сув къуюлгъанда, бизим гемимиз юксек далгъалар устюнде котериле эди.
Къалгъан вакъытларда онынъ къарны къуру ола эди.
Бойле бир къуру вакъытта фурсат булуп, биз капитаннен бирликте кезинмеге чыкътыкъ.
Биз мында, дюньянынъ бутюн кошелеринден кельген денъизджилерни: шведлерни, инглизлерни, португалиялыларны расткетирдик.
Балыкънынъ къарнында олар он бинъ адам эдилер.
Олардан чокъусы энди бир къач сенелерден берли мында яшай эдилер.
Мен эр кеснинъ топланмасыны ве бу къаранлыкъ зиндандан къуртулыш планыны бирликте музакере этмекни теклиф эттим.
Мени реис сайладылар, лякин топлашувны ачыкъ илян эткен дакъкъам лянетли балыкъ текрар сув ичмеге башлады ве бизлер озь гемилеримизге чапыштыкъ.
Эртеси куню биз текрар топлашдыкъ, ве мен энъ юксек эки геми дирегини бири-бирине багъламакъны ве балыкъ агъызыны ачкъан арада бир даа ченгелерини къыбырдатмамасы ичюн, диреклерни балыкънынъ агъызы ичине тиклеп къоймакъны теклиф эттим.
Бойле япсакъ, онынъ агъызы ачылып къалыр ве биз сербест-сербест ялдап тышары чыкъармыз, дедим.
Меним теклифим бир агъыздан къабул олунды.
Къуветли эки юзь денъизджи джанаварнынъ агъызына энъ юксек эки геми дирегини пекитти ве балыкъ бир дяа агъызыны къапаталмады.
Гемилер балыкънынъ къарнындан ачыкъ денъизге зыбырзыбыр ялдап чыкътылар.
Бу дешетли балыкънынъ къарнында етмиш беш геми олгъаны анълашылды.
Онынъ кевдеси не къадар буюкликте олгъаныны козьлеринъизнинъ огюне кетиредирсинъиз, эбет!
Балыкъ бундан сонъ ич кимсени ютамамасы ичюн, биз, шубесиз, геми диреклерини онынъ ачыкъ агъызы ичинде тургъаны киби къалдырдыкъ.
Эсирликтен къуртулгъанымыз киби, биз, табиий, не ерде олгьанымызны бильмек истедик.
Анълашылгъанына коре, бизлер шу аньде Каспий денъизинде экенмиз.
Бу ал эпимизни буюк бир тааджюпте къалдырды, чюнки Каспий денъизи къапалы денъиз, о дигер денъизлернинъ ич бирисинен къошулмай.
Лякин Пенир адасындан кериге дёнгенимизде яныма алгъан учь аякълы алимим, бу балыкънынъ Каспий денъизине ер алты лагъымлары вастасынен кечкенини анълатты.
Бизлер ялыгъа тараф ёл туттыкъ.
Мен къарагъа чыкъмагъа ашыкътым ве ёлджу аркъадашларыма бир даа ич бир вакъыт, ич бир якъкъа кетмейджегимни ве бу сенелер ичинде башыма келип кечкен къарсамбалар манъа еткенини ве артыкъ, раатланаджагъымны бильдирдим.
### Аювнен тутушув
Лякин мен къайыкътан тюшкеним киби, манъа бир аюв уджюм этти.
Бу адден тыш буюкликте бир джанавар эди.
О, мени шу дакъкъасы парча-кесек этер эди, лякин мен онынъ ог аякъларына япышып ойле сыкътым ки, аюв аякъларынынъ агърысындан та окюрип йиберди.
Мен оны йиберсем, о мени парчалайджагъыны биле эдим ве бунынъ ичюн де онынъ аякъларыны о, ачлыкътан ольгенге къадар учь кунь, учь гедже тутып турдым.
Эбет, о ачлыкътан ольди, чюнки аювлар ач олгъанларында, озь ачлыгъыны ялынъыз панджаларыны эмип енъелер.
Бу аюв панджасыны ич эмалмады ве бунынъ ичюн де ачлыкътан ольди.
О вакъыттан берли манъа ич бир аюв уджюм этмеге джесарет эталмай.
# Къырымларнынъ башташ язылары
Догъгъан ерим Гъавир кою Ешиль Къырым адасында.
Андан чыкътыкъ 44-нинъ 18 май сабасында.
Ветан, дедим къайта-къайта,
Асрет кеттим айта-айта.
Юмулмасын козьлеринъ
Къырымгъа бармай,
% Халкъынъ ичюн хайырлы хабер алмай.
Къолдан такъат кетмесин,
Белинъден къувет.
% Анай-бабай къабрине чечеклер салмай.
Агълашманъыз, эвлятларым,
Ананъызнынъ алына.
Мен къалсам да —
Сиз къайтырсыз Ана-Ветан багърына.
Къырым ичюн чокъ чалыштым,
Чыкъамадым уджуна.
Хайырсыз эджель келип
Етти меним башыма.
Мезарынъны тапалмадыкъ,
Эбедий хатырлавлар ичюн
Шу ерни корьдик ляйыкъ.
Къырым — меним Ветаным,
Къалач кою — мекяным,
Кемеровда мезарым,
Самаркъандда эйкелим.
Айгиди, достлар, къатейим,
Джумулды козюм.
Айталмадым халкъыма
Козьайдын сёзюни.
% Азиз хатренъни эбедий оларакъ юрегинде
% Ташыйджакъ миннетдар къырымтатар халкъынъ.
Мезар бир къапудыр,
Эр кес ондан кечеджек.
Олюм бир шербеттир,
Эр кес ондан ичеджек.
Мезарлыкътан кечкенде
Элинъни ач,
Бир кунь сен де олурсынъ
Дуагъа мухтадж.
Бу дюнья бир чарх фелек
Дурмайып дайм дёнер.
Джисми инсан бир фенердир
Акъибет бир кунь сёнер.
Сиз эдинъиз бу дюньяда анамыз,
Терк эттинъиз бу дюньяны, янамыз!
Урьмет иле тильге алып,
Эр кунь Сизни анъамыз.
Севимли ярем эдинъ,
Айрылдым сенден.
Бир кимсем ёкътыр
Козьяшымны сильген.
Чекильмез агъыр бу дерт
Яштан меним джанымны алды.
Тапылмады дердиме дерман
Балам-чагъам оксюз къалды.
Эджель кельди яш башыма
Яшалмадым дюньяда.
Догъгъан ерим Черкез-Керман
Къабристаным бурада.
Фенадан эйледи бекъая рихлет,
Иде Хакъкъ къабрини равза — и Дженнет.
Эль мерхуме ве-ль-магъфуре
Айше бинт Осман руху на эль-Фатиха.
Сене 1230 (1814/5)
Хюве-ль-Халлякъу-ль-бакъий,
Бакъмайын чешм-и басыр иле
Мезарым ташына.
Кимсе бильмез меним халим,
Гельмейиндже башына.
Эль мерхум ве-ль магъфур
Умер бин Осман
Рухуна эль-Фатиха.
Сене 1231 (1815/6)
Хюве-ль-Халлякъу-ль-Бакъий
Фенаде булмадым хич рахаты,
Ихтияр итдим рихлети.
Эль-мерхуме ве-ль-магъфуре
Зейнеп бинт Осман.
Рухуна эль-Фатиха
Сене 1237 (1821/2)
Сюргюнликте 1944-45 сенелери вефат олгъанлар, къабирлери белли олмагъанлар.
Къоз коюнде догъулгъанлар:
Усеин Мерьем огълу
Джемиле Нефизе къызы
Мерьем Нефизе къызы
Мерьем Джеббар къызы.
Оларнынъ хатиресине Джемиле огълу Иззеттен
Рухлерине эль-Фатиха.
% Сюргюнликте ана-бабасыз къалып, ачтан-сувукътан 1944 сене вефат олгъан баллар.
Бу дюньяда тилегимиз дуадыр
Муртаза Маштах Асан огълу,
Яя Маштах, Нефизе Маштах, Суваде Маштах.
Рухларына эль-Фатиха.
Миллий ве антлы шехидимиз
Номан Челеби Джихан
1918 с. Акъярда къатль этильди.
Къара денъиз мезарымдыр,
Акъ далгъалар кефинимдир,
Бакъып гечме, риджам будур,
Эй Мухаммед уммети:
Мевтанынъ дириден
Бир Фатиха умюди.
Рухуна эль-Фатиха.
% Шелен кою мукъадес эдждатлар къабристаны.
Рухларына эль-Фатиха.
Догъдынъыз гузель Уркустада,
Къабирлеринъиз ким бильсин къайда.
Бизлер кене Къырымгъа къайтамыз,
Сизлерни, азизлер, дуанен анъамыз.
Рухларына эль-Фатиха.
Уркусталылардан. 18.05.2009 с.
Гъурбет ильден дёнмек яхшы,
Халкъчюн янып сёнмек яхшы,
Козь яшындан кульмек яхшы,
Ана-Юртта ольмек яхшы.
Ветаныма къайтып кельдим,
Такъдиримден разыман.
Асрет эдим Ветаныма,
Хысмет олдым топрагъыма.
Алла иман-раатлыкъ версин
Меним асрет мекяныма.
Ветаным, деп нелер чектик,
Гъурбетликтен къайталмай.
Ветанынъа асрет кеттинъ,
Сонъ сёзюнъни айталмай.
Ветаныма къайтып кельдим,
Ветаныма тоялмадым.
Хасталыгъым агъыр олды,
Топракъ юрегимни алды.
Уралнынъ дагъларында,
Узбекистаннынъ чёллеринде
Чокъ шейлер кординъ,
Чокъ шейлерге даяндынъ,
Лякин мында дохтурларнынъ
Иляджларына даянамадынъ сен...
Баба, элял эт.
Халкънынъ садыкъ эвляды,
Намлы партизан разведчиги,
Аджайип инсан...
Истидатлы шаир, бестекяр,
Оджа ве къырымтатар музыка иджраджысы.
Омюрим кечти бир тюш олып,
Учтым кеттим санки бир къуш олып.
Джан дегени учкъан къуштыр,
Джан къафесте мусафирдир...
Яш джаныма тоялмадым,
Мурадыма еталмадым.
Джандан севген балларымнынъ
Тойларыны коралмадым.
Акътым кечтим олып бир сель...
Омюр бойле аз экен.
Омюр недир аслы бильсенъ,
Бир къыш ве бир яз экен.
Токътап кеч, къабирим бу ерде,
Кок-коз баласы олсам да.
Унутманъ дувадан мени де,
Коюмден узакъта къалсам да.
Къабиримнинъ башташы,
Къырым ешиль адасына къаршы.
Устюмдеки таш-топрагъым,
Эвлятларым козьяшы.
Ветанына асрет,
Сюргюнликте вефат этти.
Ады унутылгъан
Эвлия бабанынъ
Рухуна эль-Фатиха.
Залым джефа, асретлик
Омрюмни алды.
Имдат сенден, Ярабби,
Умют санъа къалды.
Пек азиздир баба деген зат.
Унутмамыз Сизни бир вакъыт.
Мен кетерим, изим энди корюнмез.
Нафиле ерге козьяшы тёкменъиз.
Ананъыз энди кери къайтмаз.
Бу асретлик сизден эбедий кетмез.
Къуванчымыз сен эдинъ,
Танъ йылдызы.
Акъып кеттинъ, агълатып,
Ана-баба, сой-сопумызны.
Зияреттен мурад дуадыр,
Дуа исе мевтагъа гъыдадыр.
Бухара ёлунда джувундым.
Къанмай, копюрден де далдым.
Башкъа келеджекни тюшюнмей
Шу ерде энъседен яраланып,
Яш джанымдан айрылдым.
Догъгъан ерим
Ешиль Къырым,
Айтодыр кою.
Элифим нокъталанды,
Дердим чокъчаланды,
Анамдан, балаларымдан корюшалмадым,
Джюгерим парчаланды.
Бу дюньянынъ алы будыр —
Мында темель тикильмез.
Гъарип баша келеджекни
Ич бир кимсе бильмез.
Узакъ кеттинъ, эки дюнья арасы,
Ачтынъ бизге сёнмез юрек ярасы.
Бизим эдинъ козь нурумыз зиясы,
Эльвида олсун Санъа, бизим Сеит Асан.
Шу дердинъе булунмады бир дерман.
Кеттинъ, корьмей бу дюньядан сен девран.
Ана топракъ энди санъа юрт олсун,
Яткъан еринъ дженнет олып, нур толсун.
Бир онъалмаз дерде тюштим,
Ич булунмады чареси.
Зеэр къатылды къаныма
О да етти меним башыма
Дердиме чаре булалмадым
Мен яшлыгъыма тоялмадым.
Бу дюньяда сен де бизнен бар эдинъ,
Бизге Ана, бабамызгъа яр эдинъ.
Гуллеп ачкъан багъчамызда нар эдинъ,
Терки дияр эттинъ бизни, Анамыз.
Бизлер санъа чин юректен янамыз,
Урьмет иле сени, Ана, анъамыз.
Гъафлет олып кезер эдим,
Бакъ, не кельди башыма:
Акъибет топракъкъа кирдим,
Таш тикильди башыма.
Багърынъда ялтакъландым,
Акъ сютюнъни ичип осьтим.
Бахтсызлыкъны ойлямадым,
Анайым, мен санъа тоямадым.
Гъафлет олдым, эджель дерди алды мени,
Ахрет ёлуна салды мени.
Балаларым козь яш иле къалды,
Разылыгъым дюньяда къалгъанлара къалды.
Сабий экенде бастынъ багърынъа,
Юкъунъыз болюнди танъларда.
Эр кеслерден де азиздирсиз, ана.
Яшарсыз омюр билля анъларда.
Мезарынъны тапалмадыкъ.
Эбедий хатырлавлар ичюн
Шу ерни корьдик ляйыкъ.
Къабаатсыз халкъымызнен
Ветанымдан чыкъарылдым.
Къайтмакъ ичюн пек къайгъырдым,
Лякин оны коралмадым..
Фани дюнья зияреттен макъсад
Бир дуадыр,
Бугунь манъа, ярын санъадыр.
Эй, азиз ана, заметинъиз ичюн
Биз бинъ йыллар седждеге
Баш къойсакъ биле аз.
Эмизген акъ сютюнъиз ичюн биз эпимиз
Аягъынъыз астында таш олсакъ биле аз!
Къырым ичюн чокъ чалыштым,
Чыкъамадым уджуна.
Хайырсыз эджель келип
Етти меним башыма.
Бир онъалмаз дертлере огърадым,
Гъафлет къалдым, эвлятларым.
Оледжегимни дуймадым,
Топлап сизни башыма
Бир васиет айтмадым.
Къабристаным бол олсун,
Чевре чети ёл олсун.
Откен кеткен эшим — достум
Бир Фатиха окъусын.
Эй муминлер, вай къардашлар,
Олюм бардыр, келир бир кунь.
Бу дюньяда бинъ яшасанъ да,
Ахры сонъу олур бир кунь.
Яш олдым, къарт олдым,
Яшайыштан кульмедим.
Бир бала бакътым,
Онынъ да ферагъыны корьмедим
Бармы экен ерде, кокте
% Бойле бир къувет: Ана турса, къаршысында тиз чёкмейджек?
% Аналаргъа бу урьмет, сайгъы севгинен оделеджек.
Доландым джиханны,
Буламадым башыма бир тадж.
Корьмедим эгри де токъ, догъру да ач.
Къабристан корьгенде,
Эллеринъни дуагъа ач.
Келир куню сен де олурсынъ
Бу дуагъа мухтадж.
Пек азиздир баба деген зат,
Унутмамыз Сизни бир вакъыт.
Бир мушкуль дертке огърадым,
Булмадым чаре.
% Къабриме кельгенлер анъсынлар мени баре.
Севимли ярем эдинъ,
Айрылдым сенден.
Бир кимсем ёкътыр
Козьяшымны сильген.
Сиз эдинъиз бу дюньяда анамыз,
Терк эттинъиз бу дюньяны, янамыз.
Урьмет иле тильге алып,
Эр кунь сизни анъамыз.
Чекильмез агъыр бу дерт
Яштан меним джанымны алды.
Тапылмады дердиме дерман,
Балам-чагъам оксюз къалды.
Джандан азиз бабамыз,
Сизинъ шанлы омрюнъиз
Бизлер ичюн нумюнедир.
Ешиль Кърым адасы
Меним Ветаным.
Чокъ йыллар умют эттим
Къайтырым деп,
Асретлик чектим,
Мурадыма иралмадым.
Омрюмиз кечти шенъ ве гурьдели,
Айырды бизим бахтымызны
Чареси тапылмагъан олюм.
Сени эльден гъайып эттим,
Янды юрегим олды комюр.
Ичтим эджель шербетини
Ветаныма зар олып.
Гъурбет эльде анайымны
Япа-янъгъыз къалдырып.
Ах, эльвида аначыгъым,
Богъулдым козьяшыма.
Бар эди бир мурадым,
Багъчасарайда догъулгъаным,
Къырым меним Ветаным,
Олмады Юртумда вефатым.
Айгиди, достлар, къатейим,
Джумулду козюм.
Айталмадым халкъыма
Козьайдын сёзюни.
Тувгъан Ана — бир,
Тувгъан Ветан - бир!
Дердим ичюн арадым дерманны,
Олмай чаре, терк эттим джианны.
Ана топракъ, балам,
Санъа юрт олсун.
Яткъан еринъ дженнет олсун,
Нур олсун.
Къазае деп кетмедим,
Мен бу сыргъа етмедим.
Яшлыкъ зевкъыны сюрип
Омрюмнинъ сонъуна етмедим.
Къабримнинъ баш ташы —
Къырым ешиль адасына къаршы.
Устюмдеки таш-топрагъым —
Балларымнынъ козьяшы.
Бу куньден башлап,
Дженнет олсун еринъ, Анам.
Тапылмады дердинъден
Чаре я да дерман.
Кеттинъ бизден ич де къайтылмаз ерлерге
Асрет эттинъ кендинъни бизлерге.
Хаста гонълюм кульмез,
Алымны кимсе бильмез.
Юрегим парча-парча,
Устю орьтюк — корюнмез.
Эджель кельсе, джан кетер,
Булунмаз экен онъа бир чаре.
Козьяшларынъыз файда бермез,
Бабанъыз бир даа кери дёнмез.
Бу асретлигинъиз эбедий кетмез.
Бу дюньянынъ алы будыр ки,
Мында темель тикильмез.
Гъарип башкъа келеджекни
Ич кимсе бильмез.
Бир онъалмаз дерде тюштим,
Энди мен дюньядан кечтим.
Агъламанъыз тувгъанларым,
Эджель шербетини ичтим.
Огърадым бир дердге,
Булунмады чаре бир ерде.
% Апансыздан оледжегимни бильмедим,
% Балаларымнен эляллашып оламадым.
Акъ сют иле заметлерим элял олсун,
Къабрим устюнде гуллер олсун.
Аначыгъым, сенинъ айткъан
% Васиетлеринъни тутармыз,
Къабринъе гуль-чечеклер сачармыз.
Догъгъан ерим Диванкой,
Кърымдыр Ветаным.
Акъсызлыкъ себебинден,
Бу ерде къалды мезарым.
Агълашманъыз, эвлятларым,
Козьяшлары файда бермез,
Ананъыз исе кериге дёнмез.
Бутюн омрюм ат устюнде,
Ветан ичюн курешлерде отти.
Чокъ дагълар-къырлар кечтим,
Ич бир вакъыт кери дёнмедим.
Ветан огюнде арбий борджумны,
Йигит намусынен иджра эттим.
Эджель ваде тамам олды, нейлейим?!
Энди сизни, огъланларым, корьмейим,
% Муаббет яшанъ меним сизге тилегим.
Мезарлыкътан кечкенде
Элинъни ач!
Бир кунь сен де олурсынъ
Дувагъа мухтадж.
Агълашманъыз, эвлятларым,
Ананъызнынъ алына.
Мен къалсам да — сиз къайтарсыз,
Ана-Ветан багърына.
Мен ольсем, къабримни
Ёл кенарында къазынъыз.
Олюмимнинъ себебини
Баш ташыма язынъыз.
Достумнынъ тоюны ачмакъ ичюн,
Алдым къадени къолума.
Сонъки сёзюмни айтамадым,
Эджель келип етти джаныма.
Илим-тасиль мурадымыз,
Бу эм эмиш такъдиримиз.
Илим-тасиль буламадым,
Мурадыма ирамадым.
Ах, нейлейим, кечти джаным,
Эвлятларыма тоялмадым.
Илим-тасиль идемедим,
Мен дердимни билялмадым.
Яш джаныма тоялмадым,
Агълар анам, агълар татам,
Ве огълум «Багишым!» — дей.
Мелия, кеттинъ,
Ич де къайтмаз ерлерге.
Бу дюньяда асрет эттинъ,
Озюнъни бизлерге.
Мен бу дерттен туралмадым,
Бир мурадыма ирамадым.
Тогъанымны корамадым,
% Агъла анам, манъа агъла.
Сельби киби осьти боюм,
Фигъан этип къалды союм.
Урилер этеджек тоюм,
% Агъла анам, манъа агъла.
Такъдирим анъсыз хасталыкъ экен,
Мутмесеб олды,
Къыркъ бир яшында эдим,
% Бахтлы омрюм солды.
Бардым союм тоюна,
% Ойнап-кулип турмагъа.
Душманларым къоймады,
% Яш джаныма тоймагъа.
Догъдым Улан элинде,
Олдым Ветан дженкинде.
Яраланып кельгенде,
Кимсе ёкъ эди коюмде.
Аямадым джанымы,
Сенинъ ичюн Ветаным.
Манъа къысмет олмады,
Къабир олды мекяным.
Той — джыйынлар олгъанда,
Топ — топ олып барарсыз.
Ветаныны корамайып,
Ольгенлерни анъарсыз.
Азиз хатринъни,
Эбедий оларакъ, юрегинде
Ташыйджакъ миннетдар
Кърымтатар халкъындан.
% Селлер акъар кетер,
% Ташларны ювар кетер.
Бу дюнья бир пенджередир,
% Эр келен бакъар кетер.
Бу дюнья бир чарх фелек,
% Турмайып даима дёнер.
Джисми инсан бир фенердир,
Акъибет бир кунь сёнер.
Арзы, аят сефасыны,
Сюрмек къысмет олмады.
Озюнъ кеттинъ, къальбимизде
Эккен гулюнъ солмады.
Анам къыйналып осьтюрдинъ бизни,
Яшайышкъа ачтынъ козюмизни.
Чаресиз олюм айырды сизден,
Омюр бою теменна бизден.
Зияреттен мурадым бир дуадыр,
Бугунь манъа олса, ярын санъадыр.
Арамыздан вакъытсыз кеттинъ,
Бизни ташлап.
Яш юрегимизде унутылмаз,
Дертлер ашлап.
% Ярыкъ дюньяны корьмей, олип кеткен огълумызгъа.
Гъурбет эльде битип кеттим,
Раббим ёкътан бар олып.
Ичтим эджель шербетини,
Ветаныма зар олып.
Мезар бир къапудыр,
Эр кес ондан кечеджек.
Олюм бир шербеттир,
% Эр кес ондан ичеджек.
Кечип кетме, эй Мухаммед уммети,
Бу факъырнынъ бардыр сенден миннети.
Миннетинден мурады бир дуадыр,
Бугунь манъа исе, ярын санъадыр.
Аслым комюр топракъ эдим мен затымда,
Джеваир эдим мен сагъ аятымда.
Шимди кене топракъ олдым ер алдында.
Эджель фырсат бермеди,
Яшамагъа дюньяда.
Догъдым — осьтим Кърымда,
% Къабристаным мында.
Миллетимдир къырымтатар,
Мен де онынъ баласы.
% Юрегимде эр даим яна
Асрет Ветан ярасы.
Бу фани дюнья,
Отти кетти бизден.
% Мухтаджым бир дуа окъуп кетменъизни сизден.
Бу дюнья дегирмендир,
Келир — кечер дуюлмаз.
Сувлары шекер — шербеттир,
Ичмек иле тоюлмаз.
Бу дюньядан кетер олдым,
Къалгъанларгъа селям олсун.
Бизим ичюн хайыр дуа
Иденлерге селям олсун.
Эджель кельди яш башыма,
Яшалмадым дюньяда.
Догъгъан ерим Черкез-Керман,
Къабристаным бурада.
Эвимнинъ — баркъымнынъ чырагъы сёнди,
Къорантамнынъ юреклери къырылды.
Къолай дегиль чекмек мушкюль агъырлар,
Алла-Тааля берсин сизге сабырлар.
Ветандашлар, биз билемиз,
Ветан ичюн умюдинъни васиет эттинъ.
% Лякин озюнъ баба — деде топрагъындан асрет кеттинъ.
Гъурбет эльге етип кельдим,
Раббим ёкътан бар олып.
Ичтим эджель шербетини
Ветаныма зар олып.
Юмулмасынъ козьлеринъ
Къырымгъа бармай.
Халкъынъ ичюн хайырлы
Хабер алмай.
Къолдан такъат кетмесин
Белинъден къувет,
Анай — бабай къабрине
Чечеклер салмай.
Шу фаний дюньягъа кельдим,
Юзюм кульмеди.
Чокъ асрет, хорлукъ чектим,
Кимсе бильмеди.
1910-да кельдим дюньягъа,
1990-да къавуштым Мевлягъа.
Эй, къардаш!
Дуа ичюн эль ач.
Сен де оладжакъсынъ Дуагъа мухтадж.
Алланынъ эмрине итираз олмаз,
Агъламакъ-сызламакъ мени къайтармаз.
Сёйленъиз анама: сильсин козьяшыны,
Сёйленъиз бабама: тик тутсун башыны.
Олюмсиз, менгъу олмакъ истесенъиз,
Буюк, унутылмайджакъ бир эсер къалдырынъ.
Яшлыкъта олюм гъает аджджы...
Кери къалгъанлар олсун бизге дуаджы.
Алла бакъий!
Меним адымны язынъ ташыма,
Язылы ташны къоюнъ башыма.
Зияреттен мурат — Бир дуадыр.
Бу кунь манъа исе, Ярын санъадыр.
Бу дюнья — фаний,
Ахирет — бакъий.
Юдже Раббимиз Эйледи ферман.
Эджелим кельди — Олмады дерман.
Алланынъ эмрине къаршы келинмез,
Агъламакъ-сызламакъ бир файда бермез.
Сёйленъиз анама: сильсин яшыны.
Узунджа къойсунлар мезар ташымы.
Эй, дин къардашым!
Олюмден къоркъмайым,
Бир къоркъум — унутылмакъ.
Достлар, мени хатырланъыз.
Анамыз эдинъ,
Джанымыз эдинъ.
Мелекке бенъзеген,
Бир къадын эдинъ.
Инсанны эджель алыр,
Тарихта исим къалыр.
Шефкъатлы бир баба,
Садыкъ бир дост,
Мукеммель бир инсан эдинъ.
Милли ве антлы шехидимиз
Номан Челеби Джихан
1918 с. Акъярда къатиль этильди.
Къара денъиз мезарымдыр,
Акъ далгъалар кефинимдир,
Бакъып гечме, риджам будыр,
Эй Мухаммед уммети:
Мевтанынъ тириден
Бир Фатиха умюди.
Рухуна эль-Фатиха.
Ичимде бир яра тапылды,
Булунмады дердиме чаре.
Юрегим парча-парча олды,
Эджель кельди . Не чаре?
Алла ризасы ичюн,
Рухумызгъа бир Фатиха
Багъышлап кечинъ.
Бир гуль эдим,
Ачмадан солдым.
Генч яшымда,
Топракъкъа къондым.
Шу дюньягъа кельген кетер.
Сагъ олгъанлар рухларгъа
Фатиха ихсан этер.
%Джебеде олейим, топракъ ичсин къанымны.
%Юдже Танърым, ятакъта алма меним джанымны.
Рухунъ шад,
Мекянынъ дженнет олсун.
%Яздырынъ адымны мезар ташыма:
Янъы кирген эдим отуз беш яшыма.
Дин къардашым, яхшы бакъ,
Деме: «Ич солмаз япракъ».
Мен де сенинъ киби эдим,
Сонъунда олдым бир авуч топракъ.
Эджель айырды мени ана-бабадан,
Унутманъыз, достлар, хайыр дуадан.
Мен дердиме тапамадым дерман,
Эджель кельди, бермеди аман!
Эйилик яп, гонъюль къырма, сакъын,
Сонъ Аллагъа олурсынъ якъын.
Яшагъан инсан этеджек вефат,
Бир тюш дегильми бу аят?
Анъарсынъ мени,
Анъарлар сени!
Пек юксек олса да, урьметинъ, шанынъ,
Акъибет къара топракътыр мекянынъ.
45-те айрылдым дюньядан,
Бойле истеди Ярадан.
Мезар ташымны окъугъан,
Окъусын манъа Фатиха.
Бу дюньяда дост истесенъ — Къуран-и-Керим етер.
Делиль истесенъ — Хазрети Мухаммед етер,
Мешгъуль олмакъ истесенъ — ибадет етер,
Ибрет алмакъ истесенъ — олюм етер.
Къабримнинъ башына,
Агълап кельме, окъуп кель.
% Бир кунь сен де бу ерге, келеджегинъни унутма.
Кирдим 15 яшыма,
Олюм кельди башыма.
Акъибет теним топракъ олды.
Беяз таш тикильди башыма.
Шу дюньягъа кельген
Омрю биткен сонъ
Эбедий аяткъа кетер.
Янъы кирдим 20 яшыма,
Бир къаза кельди башыма.
Бойле де язынъ мезар ташыма.
Бу дюньяда чектим чокъ джефа,
Лякин ич бир ерде корьмедим сефа.
Бу дюнья бир дегирмендир, дёнер.
Инсан огълу бир фенердир, сёнер.
Анамнынъ багърындан чыкътым базаргъа,
Кефинлик алдым, кирдим мезаргъа.
Даа янъы кирген эдим,
Тамам элли яшыма.
Эджелим бойле, достлар,
Язылгъан гъарип башыма.
Шу дюньяны чокъ кездим,
Буламадым башыма тадж.
Мезарлыкътан кечкенде,
%Элинъни дуагъа ач.
Дюн мен де сенинъ киби эдим.
Унутма Алланы, окъу Фатиханы.
Мен бир къуш эдим,
Учтым ювамдан.
Олюм айырды мени
Ана ве бабамдан.
Къабринъ нургъа толсун,
Мекянынъ дженнет олсун.
Генчлигиме тоялмадым,
Мурадыма иралмадым.
%Къабримни зиярет эткен
Мухаммеднинъ уммети,
Бир Фатиха окъуса,
Булур дженнети.
Якъынджа кель, бир ойлап корь,
Мында бите сонъки ёл.
Сагъ экенде козь ачып юр,
Инсанлыкътан тартма къол.
Асрет эдим Ветаныма,
Къысмет олдым топрагъыма.
Алла иман-раатлыкъ берсин
Меним асрет мекяныма.
Гъафлет къалдым, эвлятларым,
Оледжегимни дуямадым.
Топлап сизни башыма,
Бир васиет эталмадым.
Эджель етти, мен вакъытсыз
Кирдим бу сувукъ ерге.
Дегиль эдим мен бахтсыз,
Асрет кеттим сизлерге.
Аллахтан кельдик,
Аллагъа къайтаджакъмыз.
Эджель кельди башыма
% 82 яшыма. Не элейим?!
Мухаммед умметимден
Хайыр дуа тилейим.
%Къабриме зиярет эткене,
Эй Мухаммед умметим,
%Рухума Фатиха эткене
%Насип этсин дженнетни.
Ветаным! — деп нелер чектик,
Гъурбетликтен къайталмай.
Ветанынъа асрет кеттинъ,
Сонъ сёзюнъни айталмай.
Кезип корерсинъ,
Окъуп билирсинъ.
Мен яткъан ерге
Сен де келирсинъ.
Севимли торуным,
Яткъан еринъ дженнет олсун.
Къабиринъ устю нургъа толсун.
Келип корьген мусульманлар
Бир Фатиха окъусын.
Не де мушкюль корип — билип,
Эвляд яныгъы чекмек.
Эвляд мезарына келип,
%Ана козьяшыны тёкмек.
Ярым къалды сенинъ
Ниетлеринъ, истегинъ.
Апансыздан йыкъылды,
Яш омюр терегинъ.
Яры ёлда токътады
Сыджакъ джан-юрегинъ.
Сенинъ айдын козьлеринъ,
Мераметли табиатынъ,
Бизнен яшар даима.
Юмулды козюнъ...
Дуаларда анъылып
Къалдынъ, йылдызым!
%Ай бабам, бабам,
Сени къайдан алайым?!
Бошап къалгъан еринъе
Энди кимни къояйым?
Къабиринъиз нургъа толсун,
Дуа иле анъамыз.
Яткъан еринъиз дженнет олсун,
Джандан севимли бабамыз.
Къабиринъиз нургъа толсун,
Дува иле анъамыз.
Яткъан еринъ йымшакъ олсун,
Эй, къыйметли бабамыз.
Юрегимизде эбедийсиз.
Яхшылыгъынъыз ич унутылмаз.
Рухунъыз дженнетте олсун,
Азиз Бабамыз.
Къаранлыкъта ятам, балам.
Сёнди аят чырагъым.
Ёкълап кельсенъ, ярыкълана
Бу эбедий дурагъым.
Акъмесджит къызы эдим,
Догъдым асрет Къырымда.
Асретликни терк этмедим,
Къалды олар йырымда.
Айсерезде догъулдым мен,
Меним адым Абдулла.
Анам-бабам шу койлюдир,
Ич унутмам, иншалла!
Мен кельдим, бу дюнья
Корьдими файда?
Кетсем, мертебеси артармы?
Къайда!..
Дюньяда бир кимсе анълаталмады:
% Келип-кеткенимнинъ себеби къайда?
Сачларымны орьсинлер,
Ёл янында комьсюнлер,
Келип кечкен койдешлерим
Эдаедир — десинлер.
Тиз чёкип къабринъе
Баш эгильтип агълаймыз.
Пек къыйметли омюрдашым,
Унутылмаз бабамыз.
% Къабириме зиярет эткенине
Эр мусульман уммети,
%Фатиа ихсан эткенине —
Тийсинъ онынъ рахмети.
Бу чокъракътан бир сув ичинъ,
Ёл тюшкенде кимерде.
Бир Фатиа окъуп кечинъ,
Мен янгъызым бу ерде.
Бир мусафирдай кельдим кеттим,
Омрюм кечти бир тюш олып.
Етмиште дюньямны терк эттим
Учтым кеттим, санки къуш олып.
Къырымнынъ чевреси
Къаялар, дагълар...
Сен тюшсенъ эске, юреклер агълар
Сен ёкъсынъ бизнен,
Къыйметли бабам...
Бугунь биз тиз чёктик огюнъде
Эбедий къалдынъ сен гонълюмизде.
Къабиринъиз нургъа толсун,
Джандан севимли анам.
Дуваларым къабул олсун,
Сизни эр джума анъам.
Тарихы шуретли,
Эй азиз миллет.
Котериль, давушынъ
Коклерге етсин.
Мурадынъ — акъикъат
Ниетинъ-девлет.
% Шанынъа несиллер ифтихар этсин.
Буюк миллий эрбабымыз, шайр Идрис Асаниннинъ (1927 — 2007) баш ташындаки бейит.
Къайтып кельдим Ветаныма,
Дердиме дерман тапалмадым.
Догъгъан коюме баралмадым,
Ойнап-кулип юралмадым.
Къуртулмадым, къачып дерттен,
Дертлер чыкъты къаршыма.
Бутюн дертлер явгъан экен,
Меним гъарип башыма.
Омюр ёлу къыскъа экен,
Шурет къазан! — дей Ислям.
Элли еди яшны толдурып, Мезаргъа кирдинъ, кадям.
Дердинъе дерман тапылмады,
Бир сёз айтып оламадынъ.
Козьяш чешменъ къурумады,
Озюнъ де топракъ олдынъ.
Энди меним ёкътыр чарем,
Асрет олдым тюсюнъе.
Къачан анъып кельсенъ, ярем,
Бир гульчик къой устюме.
Эвимизнинъ дирегисинъ,
Козюмизнинъ бебегисинъ.
Пек севимли, пек эйисинъ,
Бизим джанымыз, бабамыз.
Токъта ёлджу! Озюнъ кимсинъ?
Таптап кечме устюмден.
Бир Фатиха окъуп кечинъ,
Мен ялнъызым бу ерде.
Тёгерек четим ёл олсун,
Яткъан ерим гуль олсун.
Кельген-кечкен къокъласын,
Бир Къульвалла окъусын.
Янма анам, янма бабам,
Меним мушкюль алыма.
Къушлар къонсун акъшам-саба,
Учалмагъан далыма.
Яткъан еринъ дженнет олсун.
Къырылды далымыз бизим.
Къабиринъ бол нургъа толсун,
Бизни быракътынъ, Азизим.
Эджель кельди башыма,
Меним 33 яшыма.
% Аджыныкълы олюмимни,
Язынъыз мезар ташыма.
Бахт чырагъым эрте сёнди,
Яшлыгъыма тоймадым.
Не эйлейим, аначыгъым?!
Дердиме дерман булмадым.
Умютим бар, ах, балаларым,
Догъру ёлнен юрерсиз.
Кимерде бир: «Ах, бабам!» — деп,
Къуран окъуп анъарсыз.
Эвлядым оксюз къалды,
Олсун сизге эманет.
Осип-буюп къабриме
Кельсин этсин зиярет.
Огърадым мушкюль къазагъа,
Кимсе алымы бильмеди.
Бильмеден джанымны
Теслим эткенде, Анам келип етмеди.
Эки эвлятларым къалды,
Эманеттир сизлерге.
Эльвида...
%Бир чаресиз дерде тюштим,
%Буламадым дерманны.
Эджель санъа ёлдаш экен,
Терк эттим бу дюньяны.
Азбарымда мейваларны
Ойнап-кулип ашанъыз.
Мен ольген сонъ,
Эвлятларым, дост-муаббет яшанъыз.
Къаза кельди башыма,
Тоялмадым яшыма.
Къара язы язылгъан,
Ана-бабамнынъ башына.
Къуртулмадым къачып дерттен,
Дертлер чыкъты къаршыма.
Бутюн дертлер явгъан экен,
Меним гъарип башыма.
Гъурбет эльде битип кеттим,
Раббим ёкътан бар олып.
Ичтим эджель шербетини,
Ветаныма зар олып.
Авес эттим Ветаныма — баралмадым.
Торунларым тойларыны — коралмадым.
Дертлер мени ифля этмеди — ольдюрди,
%Ахыр сонъу козь нурумны сёндюрди.
Къабристаным бол олсун,
Устюнде гуллер оссюн,
Келип кечкен достларым,
Бир Фатиха окъусын.
% Идешелли Алимовлар Сюлялесининъ башы эдим.
% Миллетиме зулум эткен тарих укюмини енъдим...
Эвлятларым, сой-акърабам,
Мени, байгъушны, унутманъыз!
Сизге мерхамет этильмеси ичюн,
Аллахкъа ве пейгъамберге итаат этинъиз.
Достлар, артыкъ даянмадым,
Кеттим сизлерни якъып.
Ольгениме ич янмадым,
Козюм къалды ёл бакъып.
Нурлар ичинде ятынъыз,
Севгили бабамыз...
Аджувсыз эджель мени,
Айырды сой-сопумдан.
Кельген-кечкен мени де,
Унутмасын дуадан.
Эджель кельди яш башыма —
Яшалмадым дюньяда.
Эдждатларым Озенбаштан —
% Къабристаным мында.
Ветан топрагъына кельдим,
Мурадыма иралмадым.
Эвлятларым севинчини,
Мен коралмадым.
Ветан ичюн омрю
Къыскъа олды.
Азиз анамызгъа
Эбедий урьмет ве севги иле.
Гъурбет ильден дёнмек яхшы,
Халкъчюн янып, сёнмек яхшы.
Козьяшындан кульмек яхшы,
Ана-Юртта ольмек яхшы.
%Атеш алды оджагъымны,
Анамызны джойгъан сонъ.
Сёнди ярыкъ чырагъымыз,
Сизни ерге къойгъан сонъ.
Акътым кечтим олып бир сель,
Омюр бойле аз экен...
Омюр недир, аслы бильсенъ,
Бир къыш ве бир яз экен...
Бу дерт мени ерге салды,
Тапылмады дердиме дерман.
Эвлятларым оксюз къалды,
Кеттим, достлар, дюньядан.
Эй, меним азиз Ветаным!
Асреттим чокъ йыллар сюргюнде санъа.
Онъалмаз дертлерге огърады яш башым,
Зевкъынъны сюрюп мен, тоймадым санъа.
Чаресиз бир дерт иле,
Юрек янды дермансыз.
Озюм бильдим, озюм чектим,
Эджель кельди апансыз.
Баарь кельди Ветаныма,
Ачмаз меним гуллерим.
Зулум явур зинданында
Етти гъарип башыма.
Эрте сёнди йылдызым,
Оксюз къалды балаларым.
Яш джаныма тоймайып,
Олдым рахметли къалдым.
Атеш якътынъ юреклеримизде,
Агълап къалды союмыз.
Ветанымызда яшап тоймадынъ,
Къабристангъа къайм олдынъ.
Яшамакъ ичюн кочип кельдим,
Ветаныма келип еттим.
Агъыр дертке чыдалмайып,
Мен джанымны теслим эттим.
Мен, гъарипни, унутманъыз дуалардан.
Башкъа истегим ёкъ Аллахтан.
Татлы омрюм чыракътай сёнди.
Ветан топрагъым дженнетим олды.
Манъа янмакъ ич керекмей,
Дюньядан эр ким кетеджек.
Сагълыгъынъда етмеген шей,
Мында артып етеджек.
Мезарым бол олсун,
Этрафы гуль олсун.
Янымдан кечкен,
Бир Къульхувалла окъусын.
Эджель алды аранъыздан.
Догъмушларым, унутманъыз мени
Дуванъыздан.
Мушкюль дертлер мени енъди,
Къойды бу сувукъ ерге.
Дегиль эдим мен бахтсыз,
Асрет олдым сизлерге.
Дуванъызгъа мухтаджым.
Муса Мамутнынъ (1931 — 1978) баш ташында.
Языкълар олсун яш джаныма,
Эскендер адыма.
Не мушкюль олюмдир 28 яшында.
Башымдаки баш ташым —
Ешиль Къырым тамгъасы.
Устюмдеки топрагъым —
Тувгъанларым, эвлятларым козьяшы.
Севимли, унутылмаз
Анамызгъа, балаларындан.
Бу дерт сени ерге къойды,
Тапылмады дердинъе дерман
Меним алтын Лилячыгъым,
Ич чыкъмазсынъ акълымдан.
Афу этинъ, аначыгъым,
Мугъайткъанларымыз ичюн.
Юрек сызлай, асрет олдыкъ...
Сиз эбедийсиз бизим ичюн.
Васиет олсун, балаларым:
Козь яш тёкип янманъыз.
Эр дувамны текмильнен япып,
Сейтмемет адымны анъынъыз.
Айвасылын дагъы да, ташы,
Сырымлы ташлы.
% Етиш да анам, етиш да бабам,
Вазгечтим дюньямдан...
Достлар, меним мезарымны,
% Терен къазынъыз, бол олсун.
Бу дюньяма тоямадым,
Кельген дюньям бол олсун.
Олерим, деп тюшюнмей,
Яшадым дюньяда.
Вакъыт кельди, юмулды,
Козьлерим меним де...
Ким кельди къаршыма, бильмейим.
Тюшюн бакъ, дюньяда ким къалгъан?
%Олюмге чаре ёкъ, не эйлейим?
Топрагъым бу ерден алынгъан.
Яткъан еринъ дженнет олсун,
Къабиринъ устю къадифе.
Мекянынъ саф нургъа толсун,
Гъондже гулюм, Анифе.
Ёкъмы бу залымларнынъ эллерини къыраджакълар?
Акъкъан яш къанымнынъ эсабыны сораджакълар?
Бу дюнья сизинъ олсун,
Раббиме кетеджегим,
%Къанымны ичкенлерине, шикяет этеджегим.
%Мен яшлыгъымны бермез эдим дюньялар малына.
Ай, эманет, эманет башыма да къопты къыямет.
Мен бир къазагъа расткельдим, айынамадым.
%Эвлятларымны осьтюрип, къуванчларыны коралмадым.
Яткъан еринъиз дженнет олсун, къыйметли бабачыгъымыз.
Къадыр Мевлям бойле язмыш язымы:
Бабамнынъ тизине вагонлар ичинде алды меним джанымны.
Мераметли огълумыз,
Севимли агъамыз.
Омюрлик сени унутмамыз,
Бир дане Нариманымыз.
Аллагъа якъын агъачыгъымыз,
Памукъ, нурлар ичинде ят, Балачыгъымыз.
Сени ич унутмамыз,
Якъын сойларынъ.
Джан дегени учкъан къуштыр,
Джан къафесте мусафирдир...
Балам. Олюрсинъ, деп тюшюнмедим.
Гуль дайын ачылыр эдинъ.
Андан кельди бу дерт санъа?
Сени ерге къойды.
Тапылмады дердинъе шифа,
Джандан севимли, балам.
Дуваларым къабул олсун,
Къабиринъ нурларгъа толсун.
Аллах рахмет эйлесинъ,
Яткъан еринъ дженнет олсун.
Якъын келинъ, балаларым,
Тюзетинъиз ташымны.
Сонъ эбедий ял алырым,
Къойып ерге башымы.
Эль мерхум ве магъфур, руху ичюн эль-Фатиха.
Яш омрюнъе тоялмадынъ.
Истегенинъ киби олмады сенинъ.
Къызчыгъымнен артынъдан агълап-агълап тоялмайыкъ.
Ах, не ичюн бу язы санъа язылгъан?
Юрегимизде буюк яныкъ къалдыргъан.
Хасталыкъ сени бизден алды,
Бунъа да даянмакъ олурмы?!
Агълай-агълай юрегим сёнди,
Буны да санъа бильдирмек олурмы?!
Джандан азиз бабамызгъа, къорантасындан.
Хаиннинъ элинден фаджиалы бир алда вефат этти.
Ветан севгиси юрегимизде, дёнмедик халкъ ёлундан.
Чокъ корьдилер Къырымны бизге, кеттик душман къолундан.
Балаларыма тоялмадым, къырылды къанатларым.
Энди менден дюнья кечти, агъламанъыз, эвлятларым.
Дуа эте анамыз: —
Яткъан еринъ йымшакъ олсун, чокъ къыйметли бабамыз.
Ветанына асрет, сюргюнликте вефат этти.
Къабиринъ нургъа толсун, яткъан еринъ дженнет олсун.
Къабиримнинъ башташы — къорантамнынъ козьяшы.
Мени дуадан унутманъыз.
Эй, ислямий диндашлар,
Риджа этемиз биз, мевталар: — Башташларгъа зиярет вакъты Окъулсын чокъ дуалар.
Ветанымда узун вакъыт Яшарым, деп ойладым.
Менчюн олды аят пек къыт,
Ойнап-кулип тоймадым.
Эджель кельди умютсизден,
Къайтмаз ёлгъа мен кеттим.
Энди манъа керек сизден — Бир Фатиха ве Хатим.
Сюргюнликтен къайтып кельдинъ,
Тоялмадынъ Ветанынъа.
Раат-раат юкъла энди,
Бу эбедий мекянынъда.
Къадиринъни ольчемеге алтын теразе керек.
Муляйимлик, мискинликте, тенъеши ёкъ ана.
Козьсиз эджель етип кельди,
Къуртулыш ёкъ элинден.
Шеит кетти эвлядымыз,
Хаин душман элинден.
Сюргюнликтен къайтып кельдинъ, Ветанынъа тоялмадынъ.
Джандан севген балаларынънынъ ферагъыны коралмадынъ.
Учь эвлятны, учь огъланны осьтюрдинъиз,
Бизге таянч, орьнек олып эр бир аньде.
Ана-Юртны, догъмуш халкъны севдирдинъиз,
Раат ятынъ ана-Ветан топрагъында.
Та яшлыкътан Ветан-халкъчюн янып-куйип,
Раат куньлер сиз корьмейип яшадынъыз.
Ана-Ветан ёлларыны тапып-джойип,
Генч несиллер гонъюлини охшадынъыз.
Миллий арекетимизнинъ белли эрбабы Решат Джемилевнинъ (1931 — 2002) башташындаки язы.
Анъма таш.
Манъа Ветан топрагъы къысмет олмады.
Эльвида, достларым, эльвида,
Джанымны халкъыма эттим мен феда.
Бир ютум сув сорамадынъ,
Козьлеринъни ачалмадынъ,
Куйдюрип бизлерни,
Кеттинъ къайтмаз ёлларгъа.
Миллий арекетимизнинъ белли эрбабы Амза Аблаевнинъ (1922 — 2002) башташындаки язы.
Акъыллы инсан — озюни эсапкъа чеккен ве ахирети ичюн азырлангъандыр.
# Килиманджаро къарлары
_(икяе)_
_Эрнест Хемингуэй_
Килиманджаро къарнен ортюльген къоджаман дагъ.
Онынъ юксеклиги 19.710 фут тешкиль эте.
Халкъ арасында о Африканынъ энъ юксек дагъы сайыла экен.
Дагънынъ гъарп тарафтаки энъ юксек тёпеси Masai къабилесининъ тилинде “Ngaje Ngai” – «Аллахнынъ Эви», деп адландырылгъан.
Дагънынъ шу гъарп тарафтаки энъ юксек тёпесине етмеге якъын къалгъанда леопарднынъ къурып, бузлап, къатып къалгъан такълети ятмакъта.
Бойле юксекликте леопард не къыдыргъан экен, бу муджизени бир кимсе анълатып оламай.
– Энъ меракълысы шу ки, асыл бир агъыр ёкъ эди, – деди Инсан.
– Башлагъаныны озюнъ корьдинъ де.
– Керчектенми?
– Керчектен.
Лякин, къокъу ичюн багъышла, ялварам.
Къокъу сени раатсызлайдыр.
– Ялварам!
Ялварам, ойле шей айтма!
– Ана оларгъа бакъ, – деди Инсан.
– Менден кельген къокъумы, корюнишимми оларны мында бойле этип топлай?
Инсан мимоза терегининъ кенъ талдасында ерлешкен бешикте ята, талданынъ биткен еринден авлакъта йылтырагъан тюземликке бакъкъанда, учь къоджаман, чиркин къуш, тизилип отургъанларыны коре; кокте исе, айны шу заман, ондан да зияде дигер къушлар учып, Инсаннынъ янындан кечкенде, йылдырым киби тез денъишкен талдаларны тешкиль этелер.
– Олар мында юк машинасы бозулгъан куню топланып башладылар, – деди Инсан.
– Бугунь биринджи кере оларнынъ бириси ерге къонгъаныны корьдим.
Башта олар пек сакъынып учкъанларыны сейир эте эдим, бельки де, бир заман, озь икяемде тасвир этерим деп, акъылыма келе эди.
Шимди ошума да кете.
– Ойле айтма!  – деди Къадын.
– Мен садедже лаф олсун, деп айтам, – деди Инсан.
– Лаф этсем, озюмни енгильджерек дуям.
Лякин сени раатсызламагъа истемейим.
– Озюнъ билесинъ, раатсызламайсынъ, бу ал мени асылда раатсызламай, – деди Къадын.
– Мен пек синъирли олып къалдым, чюнки бир шей япып оламаймыз, элимизден бир шей кельмей.
Мен беллесем, учакъ кельгендже, бир шей япмагъа керекмиз.
– Я да учакъ асыл да кельмез.
– Ялварам, айт, мен санъа не япып олурым?
Бир де бир мен япып олгъан шейими япайым, эр алда бир шей япмакъ керек.
– Аягъымны тартып, чыкъарып олсанъ, эр бир шей токътар, лякин, кене де, онъа шубеленем.
Я да, мени атып, ольдюр.
Сен энди мергин окъчусынъ.
Сени тюфекнен атмагъа огреттим, ойле дегильми?
– Ялварам, олмайджакъ шей айтма.
Истейсинъми, санъа текаран окъуйыммы?
– Не окъуйджакъсынъ?
– Китап торбасы ичинден окъулмайып къалгъан бир шей.
– Мен оны динълеп оламайым, – деди Инсан.
– Энъ яхшысы лаф этмек.
Биз давалашкъан заманда, вакъыт кечкенини дуймай къаласынъ.
– Мен давалашмайым.
Ич бир вакъыт давалашмагъа да истемейим.
Кель, бир вакъыт давалашмайыкъ.
Не къадар синъирлеримиз бозукъ олса да, кель давалашмайыкъ.
Бельки, олар башкъа бир юк машинасынен келирлер.
Бельки, учак келир.
– Мен къыбырданмагъа биле истемейим, – деди Инсан.
– Эндиден сонъ башкъа бир ерге кочьмектен не файда? Бельки, санъа енгильдже олур.
– Бу айткъанынъ къоркъакълыкътыр.
– Чешит лагъаплар такъмайып, раат ольмеге чаре бермеге биле истемейсинъми?
Мени эндиден сонъ сёгмектен не файда?
– Сен ольмейджексинъ.
– Акъмакъ олма.
Мен энди олеятам.
Мына бу пис джанаварлардан сора.
Инсан къоджаман, чиркин къушлар отургъан тарафкъа бакъты, оларнынъ тюксиз, чыплакъ башлары къанатларнынъ ичине сокъулгъанлар, къамбурайып отуралар.
Дёртюнджи къушта учып келип къонды, чабик-чабик чапып, сонъ яваштан, бир тарафындан дигер тарафына авдарылгъан киби юрип, оларгъа къошулды.
– Олар эр бир лагерь янында даима топланалар.
Сен оларгъа бир вакъыт къулакъ асмай эдинъ.
– Бойсунмасанъ, ольмезсинъ.
– Сен буны къайдан окъуп, таптынъ?
Будала. Дели десенъ дели!
– Сен тек озюнъ акъкъында дегиль де, башкъалары акъкъында да тюшюнмеге керексинъ.
– Аллам Яррабим, – деди Инсан.
– Бу тек меним шахсий ишим эди.
Инсан кене де чевирилип ятты ве бир муддет тюзгюнликнинъ чегерелер сонъуна баргъандже месафесине, атешнинъ йылтырамасына тынч бакъып турды.
Бир-эки кийик къочкъар сараргъан тюзгюнликнинъ къаршысында беяз ве кичкене олып корюне, авлакъта зебра сюрюси отлай, олар да чегерелернинъ ешилликлери къаршысында беяз олып сезилелер.
Бу къоджаман, тереклернен ортюльген ерде, къыр устюнде ерлешкен лагерь, онынъ пек татлы сувы бар, ве янында аман-аман къуругъан сув чукъурында чиль къушлары сабалар олса бир ерден бир ерге учып, къонып ойнар эдилер.
– Истесенъ, санъа бир шейлер окъуйым, – тевсие этти Къадын.
О бешик янында брезент курьсюси устюнде отура.
– Ельчик котериле.
– Ёкъ, сагъ ол.
– Бельким де юк машинасы келир.
– Меним ичюн эписи бир.
– Меним ичюн исе, эписи бир дегиль.
– Меним ичюн бир капик олгъан чокъ шейге, сен буюк эмиет бересинъ.
– Та о къадар чокъ шейге дегиль, Хэрри.
– Бир шейчик ютайыкъмы?
– О санъа ярашмай.
– Блэкнинъ малюмат китапчыгъына коре алкоголь ичимликлери санъа ичмеге олмай.
Санъа асылда ичмеге олмай.
– Моло!
– Буюрынъыз, Bwana!
– Виски-сода кетир.
– Баш устюнде, Bwana.
– Ичмесенъ, яхшы олур эди, – деди Къадын.
– Мен бойсунмасанъ дегенде, мына бу меселени козь алдына алдым.
Мында язылы алкоголь санъа зарар кетире
Билем, алкоголь санъа зарар кетире.
– Ёкъ, – деди Инсан.
– О манъа яраша.
– Демек, бойле этип, эр шей битип кете, – деген фикир Инсаннынъ акъылына кельди.
– Демек, о энди буны бир вакъыт битирип оламайджакъ.
Демек, бойле этип, ичимлик огърусында давалашмакънен эр бир шей бите экен.
Сагъ аягъында гангрена башлагъанындан ич бир тюрлю агърылар дуюлмады, агърылар башлагъан сонъ, бутюн къоркъу да кетти ве шимди о тек аджайип бир ёргъунлыкъ ве ачув дуя, чюнки о, бу дюньяда олгъан эр бир шейнинъ сонъу эди.
Шимди оны башына келеяткъан шейге мерагъы пек аз.
Йылларджа бу фикир онынъ бутюнлей джельп этип, толдура эди; лякин, шимди онынъ бир эмиети къалмады.
Аджеба, насыл этип агърылар ве ёргъунлыкъ эр бир шейни денъиштирди.
О, бир заманда язмагъа топлагъан малюматны, лякин темеллисинен, яхшы язмагъа азыр олмагъандже язмагъан шейлерни, эндиден сонъ о бир вакъыт язмаз.
Эльбетте, оларны язып къалдырмагъа аджети ёкъ.
Бельким, сен оларны бу себептен де бир вакъыт язып оламадынъ, четке чекип ташладынъ, язып биле башламадынъ.
Эльбетте, эндиден сонъ оны да билип оламазсынъ.
– Мында кельгенимизге чокъ языкъ,– деди Къадын.
Къадын, къолунда стаканынен, дудагъыны тишлеп, адамгъа бакъа.
– Парижде санъа бойле бир шей, бир вакъыт олмаз эди.
Парижни эр вакъыт севем, деп айтыр эдинъ.
Биз Парижде, я да башкъа бир ерде, тынч яшар эдик.
Къайда истесенъ, анда барыр эдим.
Мен санъа эр вакъыт айттым, къайда истесенъ, анда барырмыз.
Тюфектен атмагъа истесенъ, Маджаристангъа барып, анда пек аман-эсен яшар эдик.
– О сенинъ арам, шейтандан кельген параларынъ япты, – деди Инсан.
– Бу айткъанынъ адалетсизликтир, – деди Къадын.
– О паралар эр вакъыт менимки де, сенинъки де эди.
Мен эр шейни ташлап, къайда истесенъ, анда кетмеге разы эдим.
Асылда языкъ, мында кельгенимизге, пек языкъ.
– Сен озюнъ бегенем, дединъ де.
– Сагълыгъынъ олгъанда, айттым.
Лякин шимди айткъаныма пешман этем.
Анълап оламайым, не ичюн тамам сенинъ аягъынъа бу шей олды.
Биз не яптыкъ та, бойле шейге огърадыкъ?
– Мен десем, аягъымны сыдыргъанымнен, устюнден йод сильмеге унуттым.
Сонъ онъа къулакъ асмадым, чюнки бир вакъыт юкъунчлы хастлыкъларгъа огърамадым.
Вакъыт кечкенинен, вазиет феналашкъан сонъ, башкъа антисептик иляджлар битти, бу карбол иринтисини къулландым, о исе, кичкене къан тамырларыны къапатты ве гангрена башланды.
Инсан къадынгъа бакъты.
– Даа не?
– Акъылымда бу дегиль эди.
– Эгер де яхшы бир айдавджыны туткъан олсакъ, бу кикуя (kikuya) айдавджысыны дегиль де, о машинада олгъан бензинни незарет этип, бутюнлей якъып битирмез эди.
– Мен буны айтмайым.
Сен озь акърабаларынъны лянетли Old Westbury, Saratoga, Palm Beach ни ташлап мени мында…
– Я мен сени севе эдим де.
Бойле шейлер айтмакъ адалетсиздир.
Шимди де сени севем.
Эр вакъыт севе эдим.
Я сен мени севмейсинъми?
– Ёкъ, – деди Инсан.
– Севем демейим.
Эм бир вакъыт севмем.
– Хэрри, сен не айтасынъ?
Акъылынъны джойдынъмы?
– Ёкъ.
Акъылым асылда ич бир вакъыт ёкъ эди.
Оны джоймакъ ичюн акъылынъ олмакъ керек.
– Ичме буны, – деди Къадын.
– Джаным, ялварам, буны ичме.
Къолумыздан кельгенини япмагъа керекмиз.
– Озюнъ яп – деди Инсан.
– Мен ёрулдым.
Шимди о Къарагъачтаки (Karagatch) демирёл дурагъында булуна, юк торбасы янында, «Симплон-Ориент» (Simplon Orient) треннинъ фенерлери къаранлыкъны кесип ярыкълата, о Фракиягъа(Thrace) кете, тамам ордунынъ арткъа чекилюв вакъты.
Бу, илериде язмакъ ичюн сакъланып, четке чекилип къоюлгъан шейлерден бири эди, шимди, сабадан, пенджереден Болгариянынъ къарлы дагъларына бакъып, бу шей акълына тюшти ве Нансен Кятиби, эсли башлы адамдан дагъларнынъ устюндеки, бу къармы экен, деп сорагъаны ве къарт адам дагъларгъа бакъып:
«Ёкъ, бу къар дегиль, къар ичюн даа пек эрте», – дегени.
Кятип, янындаки къызгъа чевирилип: «Ёкъ, билесинъми, бу къар дегиль»
– деди ве олар эписи бир кереден, бир агъыздан текрарлап: «Бу къар дегиль экен, биз янълыштыкъ».
Лякин, о керчектен де пек яхшы, номай къар эди ве о ерде булунгъан инсанларны невбетини денъиштирмек планыны тизип, дигер инсанларны анда йиберди.
Олар къар тузагъына тюшип, шу сувукъ къышта о ерде эляк олдылар.
Ве о кене де Гауэртальде (Gauertal) булуна, бутюн Эве Ноэль арфеси (Eve Noel arifesi) афтасы къар ягъды.
Шу йыл олар одун кесиджининъ эвинде яшадылар, эвнинъ ичинде ярысыны къаплап алгъан балабан, дёрткоше чини соба ерлешкен, олар акъкъаин япракълары толдурылгъан тёшеклерде юкъладылар.
Айны шу заман, аякълары бутюн къан, къар устюнде къан излери къалдыргъан къачакъ аскери кельди.
О, полис тамам онынъ пешинден кельгенини анълатты, ве олар адамгъа юн чораплар кийдирип, жандармаларны къар ягъып излерини къапаткъандже, лафкъа туттылар.
Шрунц (Schrunz) деген ерчикте, Эве Ноэль арфесинде къар о къадар кескин, ярыкъ парылдай, та мейханеден тышары бакъсанъ, кильседен эр бир эвге къайткъан адамны коресинъ, шу къар да козьлеринъни къамаштыра.
Олар тамам о ерге, чана излеринден тегизленген ве ат сийдигинден сараргъан ёл бою тырмаша эдилер, озен бою созулгъан сарп къырлар чам тереклеринен ортюльген, агъыр лыжалар омузларында, олар кене тамам шу тарафкъа чапалар, шу юкъарыдан ашагъы тараф буюк чапышны, глетчер устюнден «Мадленер-хаус» мусафирханесининъ тёпесинден ашагъы, къар исе, бакъкъанда, торт устюндеки пекмез киби тегиз ве тоз киби хафиф, олар, вызнен, къуш киби ашагъы учып, тайып тюшкен сурьатнынъ сессиз шувултысы але даа къулагъында тура эди.
Бир афта къар тузагъында «Мадленер–хаус» (Madlener-haus) мусафирханесинде къалдылар, увулдагъан боранда, бутюнлей тютюн ичинде, фенер ярыгъында отурып, мызаларны япып, карта ойнадылар.
Лент эфенди (Herr Lent) юттургъан сайын, мызалар эп артты.
Ахыр-сонъу о эр шейни юттурды.
Эр бир шейни, лыжа мектебининъ параларыны, бутюн мевсимде къазангъан келирини, ве, ниает, озь малмулькюни, барлыгъыны.
Шу инсан але даа козю огюнде тура, узун бурунлы, карталарны масадан алып ве ачып,”Sans Voir” дегени.
О заманлары даима къумар ойналыр эди.
Къар олмагъанда, къумар оюнларына джошар эдилер, къар пек чокъ олгъанда да, къумар ойнар эдилер.
Омрюнинъ не къадар вакътыны къумар ойнап кечиргенини хатырлады.
Лякин, бу шей акъкъында о бир вакъыт, бир сатыр биле язмады, айны кене де шу ачыкъ-айдын, сувукъ Эве Ноэль арфесинде, тюз ернинъ сонъунда корюнген къырлар узеринден «Деллял», мудафаа ёлагъыны кечип, Австриянынъ, треннен татильге кеткен субайларны бомбалады; сепилип, даркъалгъан инсанларны исе, пулемётнен атып ольдюргенлери акъкъында да язмады.
«Деллял» сонъра озю де харап олып кетти, онынъ урулгъаны акъкъында бир шейлер айтып башлагъан инсанларны, насыл о урулып, тынч олып къалды.
Базылары, бир де бир инсан лаф сырасы онынъ акъкъында айтып ташлагъаны: «Сен пич, къанлы, игренч джанаварсынъ!»
О заманлары олар ольдюрген инсанлар ве сонъра оларнен лыжа тайып, зевкълангъан адамлар, айны шу австриялылар эди.
Ёкъ, айны шу инсанлар дегиль.
Хэнснен о инсан бутюн йыл девамында лыжа таймагъа къатнады, о Kaiser-Jagers де хызмет этти, олар бераберликте тавшан авламагъа кеткенде, Пасубио (Pasubio) да олгъан дженк акъкъында лаф юрьсетир, Pertica, Asalone ге уджум этильгени акъкъында субетлеше эдилер, лякин о бир вакъыт, ич бир сёз бу шей акъкъында бир ерде язмады.
Не де Monte Corno, не де Siete Commun, не де Arsiedо акъкъында да язмады.
Къач къыш о Форарльбергде (Voralberg) я да Арльбергде (Arlberg) яшады?
Дёрт къыш, сонъ тильки сатмагъа истеген адам акъылына тюшти, олар Блуденц (Bludenz) деген ерге кеткен заманда, бу сефер исе, эдиелер алмакъ макъсадынен кеткенде, тазе вишне анбериесининъ татлы лезети, сурьатнен, къаткъан бузнынъ устюнден учкъан къар тозы: «Хай! Хоу! Кеттик!» ве ашагъы сарп учурымгъа таба къалгъан сонъки месафени учкъанлары, ёлны башта догъру тутып, сонъ багъчанынъ учь бурулышыны кечип, эндекнинъ устюнден мусафирханенинъ артындаки бузлу ёлундан, ерине келип чыкъакъанлары, акъылына кельди.
Лыжаларнынъ багъларыны чезесинъ, чыкъарасынъ, мусафирханенинъ агъач диварына таяндырасынъ, пенджереден фенер ярыгъы келе, оданынъ ичи тютюн толу, тазе шарап къокъусы сезиле ве чалгъан аккордеон сеси эшитиле.
Энди мында, Африкада, булунаракъ: «Биз Парижде къайда яшадыкъ?» – янында брезент курсю устюнде отургъан Къадындан сорады.
– Криллонда.
Озюнъ билесинъ де.
– Мен къайдан билейим?
– Биз эр вакъыт тек анда токътар эдик.
– Ёкъ.
Эр вакъыт дегиль.
– Анда ве Сен Жерменде (St. Germain) Хенри Квотерз Павильонында (Pavillion Henri – Quatre).
Бу ерлерни севем, деп айтыр эдинъ.
– Севги, бу бир оба кубре, – деди Хэрри.
– Мен исе, онынъ устюне чыкъып, «кокарекок» деп, къычыргъан хоразым.
– Эгер де сен кетмеге азырлансанъ, – деди Къадын, – артынъда къалгъан эр бир шейни йыкъып-якъып, ольдюрип кетмеге керекми?
Эр шейни озюнънен аладжанъмы?
Айтаджагъым, атынъны ве рефикъанъны ольдюрип, эгерни ве силянъны да якъмагъа керекми?
– Эбет, – деди Инсан.
– Сенинъ арам параларынъ меним силям эди.
Къылыджым ве Зырхым.
– Айтма ойле.
– Яхшы.
Айтмам.
Джанынъны агъыртмагъа истемейим.
– Акъылынъа текаран кеч кельди.
– Яхшы, истемейсинъ.
Мен джанынъны агъыртырмагъа девам этерим.
Бу иш даа да зевкълы.
Мен сеннен тек бир шейни япмагъа севе эдим, шимди оны да япып оламайым.
– Ёкъ, айткъанынъ ялан.
Сен меннен чокъ шей япмагъа север эдинъ ве эр истеген шейинъни мен япар эдим.
– Вай, Алла Ризасы ичюн. – Макътанмагъа етер, анъладынъмы?
Инсан Къадынгъа бакъты, Къадын агълай эди.
"Динъле, " - айтты.
– Сен беллейсинъ манъа енгиль, я да меракълымы бойле япмагъа?
Не ичюн айткъанымны озюм де бильмейим.
Мен десем, бу башкъасыны ольдюрип, озюмни сагъ къалдырмакъ киби бир шей.
Лаф этип башлагъанда, эр бир шей яхшы эди.
Бойле джан агъыртмасы чыкъармагъа акъылыма да кельмеди, лякин энди эшек киби чылдырдым.
Сойледигиме ич дикъкъат этме севгилим.
Керчектен де, мен сени севем.
Билесинъ де, мен сени севем.
Сени севгеним киби, башкъа бир кимсени омюримде севмедим.
Ве о, кене де, о къадар таныш, омрюни яхшы кечирмек ичюн даима къуллангъан ялангъа берильди.
– Сен меним севгилимсинъ.
– Сен къанджыкъсынъ,– деди Инсан.
– Зенгин къанджыкъсынъ.
Мына бу санъа бутюн шиириет.
Мен шимди шиириеттен токъум.
Эр шей серсемлик ве шиириет.
Арам шиириет.
– Етер энди, Хэрри, санъа шимди шейтангъа уймагъа не керек?
– Мен бир шей къалдырмагъа истемейим, – деди Инсан.
– Артымдан бир шей къалдырмагъа истегим ёкъ.
* * *
Акъшам къараныгъы тюшти, инсан аля даа юкъламакъта.
Кунеш къырнынъ артына сакъланды, тюзлюкнинъ устюне талда тюшти, кичкене айванчыкълар лагерьнинъ чевресинде отлай; оларнынъ чабик башлары ерге эгильген, бурулгъан къуйрукълары тикленип тёпеде турмакъта. Инсан оларны шимди узакътан, чегерелер ичинде отлагъанларыны козь этип ола.
Къушлар энди ерге тизилип беклемейлер.
Олар эписи тереклернинъ пытакъларына агъыр кевделерини ерлештирип отуралар.
Олар даа да чокълаштылар.
Инсангъа хызмет этип, оны бакъып тургъан огълан, тёшеги янында беклеп тура.
– Memsahib” авламагъа кетти, – деди огълан.
– “Bwana” бир шей истейми?
– Ёкъ, бир шей истемейим.
Къадын авлап, бир парча эт тапып кетирмеге кетти, Хэрри не къадар авны сейир этмеге севгенини билип, Инсан оны корип ве нетиджеде раатсызланып оламагъан, тюзлюкнинъ узакъча бир кошечигине кетти.
– Къадын эр бир япкъан ишини тюшюнип япа, – деген фикир Инсаннынъ акълына кельди.
– Эр бир бильген, окъугъан шейи акъкъында, я да эшиткен шейине, о пек дикъкъат эте.
О Къадыннен таныш олгъанда, озюнинъ ички дюньясы энди бус-бутюн бош олып къалгъан эди, ве Къадыннынъ бу меселеде бир къабааты асыл да ёкъ эди.
О Къадын, сени айткъанларынъда бир мана олмагъаныны; айткъан лафларынъ бутюнлей тек адет узьре олгъаны ве онъайтлы яшамакъ ичюн айтылгъан сёзлер олгъаныны къайдан бильмели?
Айткъанларынъда бир мана олмагъанында ялан сезлер къадынларда керчек сёзлеринден даа мувафакъиетли эдилер.
Та о къадар чокъ ялан да айтмаз эди, чюнки айтмагъа акъкъы да ёкъ.
Энди о озь омрюнинъ сонъуна кельди, ве кене де оны янъыдан башкъа адамларнен, даа да номай паранен, дюньянынъ энъ яхшы ерлеринде онъайтлы ерлешип яшамакънен, башта корьген ерлернинъ энъ гузеллеринде ве базыда янъы, эвельден асыл да корьмеген ерлерде булунып, яшап башлады.
Бир шей акъкъында тюшюнмеге ихтияджы олмады, шу ал онынъ ичюн пек аджайип эди.
Ички дуйгъулары тарафындан о къадар онъайтлы, дигерлери киби озюни тюшюндженен парчаламагъа да ихтияджы ёкъ ве керекмей, ойле корюниш япасынъ, санъки башта япкъан ишинъни шимди сенинъ ичюн асыл да эмиети ёкъ, шимди, энди сен о ишни асыл да япып оламагъанда…
Лякин, озь-озюнъе айтасынъ, сен бу инсанлар акъкъында бир кунь ола, вакъыт келир, язарсынъ; пек зенгинлер акъкъында язарсынъ; сен олардан бириси олмагъанынъ акъкъында да язарсынъ, сен оларнынъ арасында, дюньясында садедже джасуссынъ; вакъыт келир, сен оларнынъ диярыны ташлап, олар акъкъында язарсынъ, я да башкъа биреви, не акъкъында язгъаныны пек яхшы бильген инсан, язар.
Лякин, о, шахсий озю, бир вакъыт язмаз, чюнки эр бир язмагъан куню, эр бир тынч, арекетсиз яшап кечирген куню, нефрет эткен инсанлардан бириси олып къала, озь къабилиетини сёндюрип, токътатып, ишке озь авеслигини кесип, ахыр-сонъу бир шей япмайып яшай.
Шимди танышларынынъ эписи онынъ чалышмагъанына къуванып, раат олдылар.
Омрюнинъ энъ яхшы вакъытларында яшагъан ери Африка олды, шунынъ ичюн олар мында бир даа, янъыдан башламакъ ичюн кельдилер.
Бу сафарини олар пек онъайтлыкънен тешкилятландырмагъа тырыштылар.
Агъырлыкъ чекмедилер, лякин боллукъ да ёкъ эди, ве кене де бойле яшап алышмагъа керек олгъаны акълына кельди.
Санки юрегини къаплап саргъан ягъны иритмек киби олды, айны бойле этип курешчи дагъларгъа чалышмагъа ве талим алмагъа барып, беденине саргъан ягъны ёкъ эте.
Бу Къадын оны бегене.
Бегенем, деп айта эди.
Эр бир меракълы, аджайип, онъа таныш олмагъан ерлерге алып барды ве анда янъы, асыл да танымагъан инсанлар яшагъан ерлерни корьди, о ерлерде эр бир шей аджайип олгъаныны о бегене эди.
Инсаннынъ чалышмагъа истеги, ирадеси пейда олувы садедже хаял олгъаныны дуйды.
Эм де бойле этип омрюнинъ сонъуна етеджек олса, Инсан да оны дуя, демек, ойле де оладжакъ, ве о, белькемиги къырылгъаны ичюн озь-озюни тишлеген йылангъа бенъзетмемек керек.
Бу шейде Къадыннынъ къабааты ёкъ.
Бу Къадын олмаса, башкъасы олур эди.
Яланнен яшап алышкъан сонъ, яланнен да ольмеге тырышмакъ керек.
Инсан къыр артындан тюфек давушыны эшитти.
Къадын пек яхшы тюфекнен ата, бу зенгин къанджыкъ, мерхаметли хаста бакъыджысы ве онынъ истидатынынъ эсас йыкъыджысы, эписи бу Къадын эди.
Сачмаламакъ.
О озь-озюнинъ истидатыны йыкъып, гъайып этти.
Не ичюн шимди о, оны яхшы, сабырнен бакъкъан Къадынны къабаатлай?
О, озь-озюнинъ истидатыны ишлетмейип, озюни сатып, озь умютлерини сатып, та анълайышыны джойгъан дереджеге къадар ичип, тенбелликнен, къалпазанлыкънен, кибирликнен, гъурур, хурафат ве эр тюрлю эмиш-демишнен гъайып этти.
Бу аслында не эди?
Эски китапларнынъ къабаатымы?
/*Истидат акъкъында не дейим ?*/
Эльбетте, о акъикъий истидат саиби, лякин озь истидатыны файдалы ишлетмеси ерине, оны тиджарет этип къулланды.
О бир вакъыт онынъ эсасында тиджарет де япып олмады, лякин беджерип олгъаны тек о эди.
Озь ашайджакъ отьмегини къалем ве къуршун къалем иле къазанаджагъы ерине, чешит дигер бир ёлларны сечип алды.
Кене де, шашыладжакъ бир шей, ойле дегильми, башкъа бир къадынгъа севда олса, шу къадыннынъ парасы мытлакъа эвельки къадыннынъ парасындан зияде олмалы эдими?
Лякин онынъ севгиси битип сонъуна кельсе, о тек темиз ялан айтып башласа, тамам шимди бу Къадынгъа айткъаны киби, о заман шу янъы тапкъан къадыннынъ эписинден зияде парасы олмалы эди, шимди тамам мында бутюн параларнынъ саиби олгъан шу Къадын эди. Шу Къадыннынъ къоджасы ве балалары бар эди. Къадыннынъ ойнашлары да олгъан ве ойнашларынен о пек мемнюн олмагъан. Шимди шу Къадын оны джан юректен севе, эркек оларакъ севе, аркъадашы оларакъ севе, ве бир гузель шейнинъ гъурурлы саиби оларакъ севе; шашыладжакъ шей, шу Къадынны о асыл да севмегенде ве бутюнлей яланлар айткъанда, севген заманындан да зияде эмиет, севги, дикъкъат тек онынъ парасы ичюн айыра эди.
– Япкъанларымыз ичюн эпимизни парча-кесек япып ташламагъа керек, – деп тюшюнди о.
Насыл да олса, биз ашайджакъ отьмегимизни не чаре тапып къазансакъ, демек, истидатымыз да о ерде сакълангъан.
Эр алда, яшамакъ ичюн берильген бутюн омюр кучьлерини, о аяты девамында сатты.
Озюнъни чалышып беджерген, бегенген шейлеринъни омрюнъде къулланмасанъ, сен, нетиджеде, парагъа зияде эмиет бермеге башлайсынъ.
Инсан бу шейни анълады, лякин, бу шей акъкъында да бир вакъыт, бир шей о язмаз, акъикъатында исе, о язмагъа пек ляйыкъ олгъан бир шейдир.
Къадын энди къырлар артындан пейда олып, лагерьге таба ачыкълыкъ ерден корюнди.
О ат устюнде юрмек ичюн бол панталонлар кийген ве къолунда тюфеги бар.
Эки огълан бала пешинден кийик къойны салландырып келелер.
Инсаннынъ шимди акъылына бойле шей кельди:  Къадыннынъ корюниши але даа гузель, бедени де гузель.
Севги усталыгъына да буюк анълайышы ве истидаты бар, бети исе, шырныкълы дегиль, лякин онынъ бетини де Инсан бегене, Къадын пек чокъ окъуй, аткъа минмеге ве тюфекнен атмагъа севе, ве, эльбетте, пек чокъ иче.
Къоджасы кечингенде, Къадын даа яш эди, бир муддет о балаларынен огърашты, балалары исе, анасына мухтадж олмадылар, аналары янларында олгъанларында, онынъ атлар аранларындан, китапларындан ве ичкен шишелеринден агъырсынып, утана эдилер.
Къадын акъшамлары емектен эвель окъумагъа севе эди ве окъугъан вакъытларында Искотч виски ве содасыны иче эди.
Емек заманына къадар о энди яхшы сархош ола ве емек вакътында да ичкен бир дане даа шише шараптан сонъ о геджени, ниает, тапып, юкълап къала эди.
Бу ойнашларындан эвель олгъан вакъиалар эди.
Ойнашлары пейда олгъан сонъ, Къадын о къадар чокъ ичмеди, чюнки юкъламакъ ичюн сархош олмагъа ихтияджы къалмады.
Лякин, ойнашлар да оны бездирди.
Къадыннынъ эвленип яшагъан инсаны исе, оны бир вакъыт бездирмеди, бу инсанлар исе, оны пек бездире эдилер.
Апансыздан балаларындан бириси учакъ къазасына огърап, гъайып олды. Бу белядан сонъ Къадын бир де бир ойнашны бир даа къабул этмеди ве янъы аят башламагъа меджбур олды.
Къадында бир кереден пек аджджы янъгъызлыкъ дуйгъусы пейда олды.
Лякин Къадын озь янында урьметке ляйыкъ инсанны корьмеге истеди.
Эр бир шей пек енгиль ве саде олып башланды.
Къадын онынъ язгъан шейлерини бегене ве кечирген омрюне сукълана эди.
Къадын, бу Инсан тек озь истеген шейни япып яшай, деп белледи.
Къадын бу Инсанны озюне бойсундырып, мефтюн этип озюне багъламакъ ичюн япкъан басамакълары, ниает нетидже олып, онъа севда олгъаны – эписи бир адий инкишафнынъ къысмыдыр ве бойле этип озюне янъы бир омюр къурды, эркек исе, озюнинъ эски аятындан сонъки къалгъан шейлерини сатты.
Оны озь хафсызлыгъы ве онъайтлы яшайышы ичюн япты, буны о ред этмей, я да о даа не ичюн олмалы?
Инсан озю де анъламай!
Къадыннынъ, бу эркек не истесе бермеге имкяны бар эди.
Инсан буны биле.
Эм де, бу Къадын шейтангъа уйгъан киби аджайип гузель.
Эркек тёшекте эр анги къадыннен ола билир эди; лякин дигерлеринден зияде бу Къадыннен олмакъ истер эди, чюнки бу Къадын эписинден зенгин ве бир шейге дава чыкъармай.
Шимди исе, бу Къадыннен янъыдан къургъан аяты сонъуна келеята, чюнки эки афта эвельси о тизини тикеннен сыдыргъанда, ярасына йод сюртмеди, олар шу заман антилопалар сюрюси пешинден фотосуретлер чыкъармакъ меселесинен огъраша эдилер; антилопалар, башларыны тиклеп, чевре-четини дикъкъат иле незарет этмектелер, бурун къанатлары авада олгъан къокъуларны тешкере, тикленген ачыкъ къулакълары бир зерре давуштан оларны чегерелер ичине къачтырмагъа азыр эди.
Къадын онынъ янына етип кельди.
Инсан тёшекте башыны чевирип, Къадынгъа бакъты.
– Селям, – деди Инсан.
– Мен кийик къой атып ольдюрдим, – деди Къадын.
– Ондан санъа яхшы сорпа, озюме исе, ичине къартоп эзип, боткъа япарым.
Озюнъни насыл дуясынъ?
– Текяран яхшыджаракъ.
– Бакъ, насыл гузель!
Билесинъми, яхшы олурсынъ деп, ойле де белледим.
Мен кеткенде, сен але даа юкъуда эдинъ.
– Яхшы юкъладым, юкъума тойдым.
Узакъкъа кеттинъми?
– Ёкъ.
Къыр артына къадар бардым.
Кийик къойны яхшы бир атышнен ольдюрдим.
– Билесинъ де. Пек гузель атыджысынъ.
– Мен тюфектен атмагъа севем.
Африкагъа севда олдым.
Керчектен.
Яхшы олсанъ, меним ичюн энъ буюк бахт олур эди.
Билесинъ, сеннен тюфек атмагъа баргъанда насыл бахтлы эдим.
Мен асылда бу дияргъа севда олдым.
– Мен де оны бегенем.
– Джаным, озюнъни текаран яхшы дуйгъанынънен мен насыл бахтлы олдым.
Сен агъыр алда олгъанда даянып оламай эдим.
Меннен ойле башкъа лаф этме, яхшымы, джаным?
Сёз бересинъми?
– Ёкъ,– деди Инсан.
– Не айткъаным, акълымда да ёкъ.
– Сен меним гонълюмни къырып, куль этмеге истемейсинъ де, ойлеми?
Мен олгъаны-оладжагъы орта-яшлы, сени пек севген, ве, не истесенъ япмагъа разы олгъан бир къадыным.
Мен эки-учь кере фелян этильдим энди.
Сен мени кене фелян этмек истемейсинъ дегильми?
– Мен сени тёшекте эки-учь кере фелян этип, афан-туфан этмеге истер эдим, – деди Инсан.
– Эльбетте.
Бу ёкъ этмекнинъ яхшы бир шекли.
Биз эпимиз бойле ёкъ этильмек ичюн дюньягъа яратылдыкъ.
Учакъ ярын энди мында олур.
– Къайдан билесинъ?
– Эминим.
Кельмек керек.
Огъланлар одун ве атештен тютюн чыкъармакъ ичюн от азырладылар.
Мен бугунь ашагъы тюшип оны бир даа тешкердим.
Учакъкъа къонмагъа пек чокъ ер бар, атешлери эки тарафтан да азыр.
"Не ичюн ярын келеджегини тюшюнесинъ?"
– Эминим.
О келир. О энди кечикти.
Шеэрде олар сенинъ аягъыны тедавий этерлер ве биз сонъра тёшекте севишип, яхшы бир кейф чатармыз.
Бойле мушкюль къаба лаф юрьсетмек киби дегиль.
– Бир шей ютайыкъмы?
Кунеш де къонды.
– Бу бизге керек дейсинъми?
– Мен бир къаде ютар эдим.
– Кель, экимиз де бирер дане ютайыкъ.
Моло, виски-сода кетир,– деп къычырды Къадын.
– Чиркийлерден къорчалагъан аякъкъапларны кийсенъ, яхшы олур эди,– деди Инсан.
– Бир чайкъанып чыкъкъан сонъ киерим…
Къаранлыкъ темеллисинен тюшкени къадар олар ичип отурдылар, къаранлыкъ басып, бир ерде тюфек атмакъ ичюн бир зерре ярыкъ шавлеси къалмагъан сонъ, сыртлан къырнынъ артындан ачыкълыкъны айланып кельди.
– Бу пис айван эр гедже мында айланып келе,– деди Инсан.
– Эки афта девамында – эр гедже келе.
– Геджеси шамата чыкъаргъан да одыр.
%
Затен олар пис айванлар.
Олар берабер отурып ичмектелер, агърылар шимди дуюлмай, тек бир тарафында девамлы яткъанындан текаран онъайтсызлыкъ дуя, огъланлар атеш якътылар, атешнинъ кольгеси чадырнынъ устюне секире.
О, бу омюрге къайтувнынъ тынч раатлыгъыны дуйды.
Куньдюз о мераметсиз ве адалетсиз эди.
Бу къадын керчектен де зариф, муджизевий бир къадын.
Ве тамам шу ань ичинде озюнинъ олеяткъаныны дуйды.
О бир акъым киби кельди; сув я да ель акъымы киби дегиль, лякин, апансыздан, бир ярамайлыкъ дуйгъусынынъ бошлугъыны пейда этти ве, энъ аджайип шей, сыртлан о бошлукънынъ четинден яваштан, сессиз, бузда тайгъан киби, созулып кечти.
– Не олды, Хэрри? – сорады Къадын.
– Бир шей дегиль, – деди Инсан.
Сен башкъа тарафкъа чекилип отурсанъ, яхшы олур эди.
Ель эскен тарафкъа отур.
– Моло аягъынъдаки саргъыны денъиштирдими?
– Эбет, деми денъиштирдим, бор экшилигинден де сюрттим.
– Озюнъни насыл дуясынъ?
– Текаран такъатсыз олгъаным киби келе.
– Мен барып бир чайкъанайым, – деди Къадын.
– Мен тез олурым.
Экимиз ашармыз, сонъ тёшекни къоярым.
– Демек, даваны токътаткъанымыз яхшы олды, – деди Инсан озю озюне.
О бу Къадыннен дава этмез эди, башкъа, ондан эвель севген къадынларынен исе, о къадар давалаша эдилер ки, ахыр-сонъу, ве даима, араларында олгъан эйи дуйгъуларны къавгъалар къурутып, ёкъ этип ташлар эди.
О пек чокъ къадын севди, чокъ шей талап этти, истеди ве шимди эр бир шей ипрангъан алда, гъайып олып кетти.
Бу сефер о Константинопольде янъгъыз къалып юрьгени акъылына тюшти. Парижде, кетмезден эвель, о къавгъа чыкъарды.
Константинопольде бутюн вакъыт ороспуланып юрьди, безген сонъ, янъгъызлыкъны кене де енъип оламады, аксине, тек бетер олды, ве оны эвельден ташлап кеткен къадынгъа, насыл о янъгъызлыкъны енъип оламагъаныны анълатып, мектюп язды…
Насыл муниципалитетнинъ чевресинде шу къадынны корьгенде, эсини джояр беллегени, мидеси булангъаны ве о, онъа ошагъан къадыннынъ пешинден тюшип, Бульвар бою, о, шу къадын олмагъаныны анъламагъа къоркъып, ондан кельген юрек дуйгъуларны джоймагъа сакъынды.
Эр бир джисмий алякъада булунгъан къадыны киби, шу къадынны да, озюни даа да зияде сагъынмагъа ве истемеге, меджбур этти.
Насыл этип бутюн япкъанларнынъ бир эмиети олмагъаныны язды, чюнки о биле эди, бу севгиден тедавийленип оламаз.
Бу мектюпни тюшюнип, о сувукъкъанлы алында язды ве Нью-Йоркъкъа ёллады, къадынгъа исе, джевабыны Париж офисине йибермеге риджада булунды.
Онъа бойле телюкесиз корюнди.
Бу геджеси, шу къадынны пек сагъынгъаны себебинден, ичинде насылдыр бир бошлукъ, раатсызлыкъ дуйгъусыны ис этти.
Таксим янында кезинип юргенде, бир кяхпе къызны расткетирип, акъшам емегине алып барды. Сонъра берабер дискотекагъа бардылар, къыз ярамай оюнджы олып чыкъты ве Инсан оны ташлап, сыджакъ къанлы американ къанджыгъына илинди, къанджыкъ къурсагъыны Инсангъа къаршы о къадар бургъушлады, о та къайнап кетти.
Инсан къанджыкъны британиялы топчусы, кучюк забиттен къавгъа чыкъырып, тутып алды.
Бу топчу оны тышары чыкъып анълашмагъа давет этти. Олар тышарыда, къаранлыкъта, къалдырымларнынъ ташлары устюнде котеклештилер.
О топчунынъ эки кере ченгесине яндырды ве топчу йыкъылмагъан сонъ, котеклешмеге керек оладжагъыны анълады.
Топчу онынъ беденине, сонъра козюне яндырды.
Инсан ондан сонъ кене де сагъ къолунен урды ве дарбе барып ерине тюшти, топчу Инсаннынъ устюне авдарылды, биджагъына япышып, енъини узип алды. О бир даа къулагъынынъ артына патлатты, сонъра сагъ къолунен яндырып, итеп йиберди.
Топчу йыкъылгъанда, башы ерге урулды ве олар къызнен шу дакъикъасы къачып кеттилер, чюнки арбий полислер кельгенини эшиттилер.
Такси тутып, Босфорнынъ четинде Риммили Хисса (Rimmily Hissa) ве онынъ этрафына кеттилер, гедже салкъын олгъанындан тёшекке ашыкъып сокъулдылар, къыз онъа кемалына текаран зияде кельген киби корюнди, озю гъондже япракълары киби шербетли, тегиз къурсакълы, буюк кокюсли, янбашлары тюбюне ястыкълар сокъулмасынынъ ихтияджы ёкъ;
Инсан, шу къыз уянмаздан эвель, оны ташлап кетти, биринджи кунь шавлелеринде къызнынъ корюниши баягъы орьселенген киби кельди.
О Pera Palace бинасына козюнинъ тюбю когерген, къолунда енъи сёкюльген биджагъынен, къайтып кельди.
Айны шу геджеси Анадолу (Anatolia) тарафына кетти ве бираз вакъыт кечкен сонъ акъылына бир шей кельди; айны шу сеяатта о бутюн кунь къашкъаш тарлаларында кезди, олар къашкъашны махсус афьён япмакъ ичюн асрай эдилер ве сонъунда афьён насыл аджайип дуйгъулар багъышлай, бутюн месафелер янълыш корюне, анда, янъы кельген Constantine officers (забитлерине) уджюм эткен ерлер янълыш олгъан киби корюне эди, забитлер шу лянетли шейни бильмей эдилер, артиллерия ордугъа атеш ачты ве британиялы козетиджиси бала киби агълады.
Шу кунъ о биринджи кере ольген адамларны корьди, оларнынъ устьлеринде беяз балет фистанлары, аякъларында помпонларнен яраштырылгъан аякъкъаплар бар эди.
Турклер, дивар киби, якъынлашалар ве фистанлы адамлар къачкъанларыны, забитлер оларны артларындан аткъанларыны, сонъра, озьлери къачып башлагъанларыны корьди; о, ве британиялы козетиджиси де, акъджигерлери агъыртып, агъызындан бакъыр дады кельгендже чаптылар, олар насылдыр къаялар артында токъталдылар ве, кене де, анда тюрклер, титремеген дивар киби келеяткъаны корьдилер.
Сонъра акълынынъ уджуна биле кетирип оламагъан шейлер олды ве бираз вакъыттан сонъ ондан да бетер шейлерни корьди.
Бойле этип, Парижге къайткъан сонъ, бу башындан кечирген вакъиалары акъкъында лаф юрьсетильгени, я да анъылгъан шейлерге даянып, къабул этип, оламады.
Анда, о къавехане янындан кечеяткъанда, шу таныш америкалы шаир отура эди, онынъ къаршысында бир оба тепсилер тура ве, къартопкъа бенъзеген, анъкъав бетли Дада акъымы (Dada movement) акъкъында лаф юрсеткен романиялы эриф ерлешкен; озюни адынинъ Тристан Цара (Tristan Tzara) деген инсан, даима монокль такъып юрип, баш агърысынен чекишир эди; Инсан кене де озь эвлеринде рефикъасынен булуна, шимди янында кене де оны севген къадын, давалар унутылды, делиллик битти, эвде олмакътан о къуванч толу; мемуриет мектюбини онъа та одасына кетирип теслим эттилер.
Бойле этип, озю йиберген мектюбине джевабыны бир кунь саба эрте сервис табагъы устюнде кельди ве онынъ устюнде язысыны корьгенде, буз-бузлады, ве мектюпни башкъа мектюплер тюбюне сокъмагъа тырышты.
Лякин, рефикъасы бир кереден: «Джаным, бу мектюп кимден?» – ве о шу янъыдан башлангъан омрюнинъ сонъу олды.
О бутюн къадынларнен кечирген яхшы заманларыны ве даваларны хатырлады.
Олар даима энъ яхшы кезген ерлерни дава чыкъармакъ ичюн сечип ала эдилер.
Не ичюн энъ гузель алда дава чыкъаралар эдилер?
Бу шей акъкъында о бир вакъыт язмады, чюнки, биринджиден, о бир кимсенинъ джаныны агъыртмагъа истемеди, ве о заманда дигер язылмагъа ляйыкъ муим шей чокъ эди. Лякин, акълына эр вакъыт келип тура эди.
Бир вакъыт, ахыр сонъу, о мытлакъа язар!
Языладжакъ чокъ шей бар эди.
О дюньянынъ денъишкенини коре эди; саде вакъиалар дегиль; о чешит вакъиалар чокъ корьди ве чешит инсанларны сейир этти, о инсанларда индже бир денъишмелер олгъаныны сечип алды ве халкъ чешит заманларда насыл олгъанларыны хатырлады.
О, озю онынъ ичинде олды, оны незарет этти ве онынъ борджу бу шей акъкъында язмакъ эди; лякин энди о бир вакъыт язмаз…
– Насылсынъ? – деп, Къадын ондан сорады.
Чадыр ичинде ювунгъан сонъ, Къадын янына кельди.
- Яхшым.
– Энди ашап оласынъмы?
Къадыннынъ артында о Молоны, къолунда къатлангъан курьсюнен ве дигер огъланны, къолунда емек савутларынен тургъанларыны, корьди.
– Мен язмагъа истейим, – деди о.
– Санъа, текаран такъатынъны топламакъ ичюн, сорпа ичмеге керек.
– Мен бу гедже джан береджем, – деди Инсан.
– Манъа такъат топламагъа керекмей.
– Мелодрама япма, Хэрри, ялварам, – деди Къадын.
– Сен асылда не ичюн бурнунъны ишлетмейсинъ?
Саным ярысына кельгендже энди чюрюдим.
Сорпанен мен не баш кутеджегим?
Моло, виски-сода кетир.
– Ялварам, сорпаны ич, – деди Къадын йымшакъ ве назик сеснен.
– Яхшы.
Сорпа пек сыджакъ эди.
Сорпа сувугъандже оны тутмагъа меджбур олды ве сонъ, бир кереден, богъулмайып, ичип йиберди.
– Сен гузель къадынсынъ, – деди Инсан.
– Айткъаныма чокъ къулакъ асма.
Къадын онъа о къадар таныш, о къадар севимли, Spur and Town and Country дергилеринде басылгъан ресимлерге бенъзеген чересини чевирип бакъты, лякин шу дергилердеки черелерден, ичкиджилик себебинден, юзю бираз осал эди, чокъ тёшеклер корьгени ичюн баягъы фена, лякин Town and Сountry дергилери бир вакъыт бойле аджайип кокюслерни, бойле керекли, файдалы малюмат берген шейлерни косьтермей, бойле назик, енгильден севип охшагъан эллерни косьтермей, ве о Къадынгъа бакъып, онынъ дюльбер тебессюмини корьгенде, кене де олюм келеяткъаныны ис этти.
Бу сефер аджеле дегиль.
О бир енгиль нефес алувы киби ис этильди, чыракъкъа уфюрьгенде алеви узунлашкъан киби, бир хафиф ельчик олып сезильди.
– Чильтерни кетирип, терек устюне текаран кечче джайсалар да олур, атешни де якъсынлар.
Мен бу гедже чадыр ичине кирип ятмам.
Нафиле къыбырданмакънынъ ихтияджы ёкъ.
Кок ачыкъ, гедже айдын.
Ягъмур ягъаджакъкъа бенъземей.
Демек бойле этип эджель келе, сен эшитип оламагъан хафиф фысылтынен келе.
Эльбетте, энди давалар олмайджакъ.
Бунъа о сёз бере.
Бир вакъытта алынгъан теджрибени, о шимди бозмаз.
Бельким де бозар.
Сен озюнъ эр шейни боздынъ.
Лякин, бельким де бозмаз.
– Санъа агъыздан айтып берсем, стенография япып олурсынъмы?
– Бир вакъыт огренмедим, – джевап къайтарды Къадын.
– Яхшы, ойле олса…
– Эльбетте, вакъыт ёкъ, лякин ойле корюне ки, санки сен оны яхшы, догъру ерлештирип олсанъ, бир параграф ичине эписи сыгъаджакъ киби келе.
Озеннинъ четинде, къыр устюнде къалын кутюклерден япылгъан, аралары беяз киречнен толдурылгъан эвчик ерлешип тура.
Дирек устюне, халкъны емек вакъытларында давет этмек ичюн, чанъ такъылгъан.
Эвнинъ артында тарлалар тёшелип ятмакъта, тарлаларнынъ биткен еринде кересте обалары корюне.
Сельбилернинъ сыралары эвден искелеге къадар созула.
Дигер сельбилер сырасы бурунгъа тараф узангъан.
Ёл къырларгъа, кересте янындан бурулып, алып кете, шу ёл бою о бурюльген джыяр эди.
Сонъра бу агъач эв янып кетти, ве эр бир сыгъын туягъындан япылгъан, аскъычта асылып тургъан тюфек янып кетти, ондан сонъ оларнынъ намлусында къуршуны биле ирип, къундагъынен берабер янып кетип, бир оба куль устюнде къалды, о куль де балабан шорба чоюнлары ичюн сильте япмасында къулланылгъан эди, о къартбабасындан оны алып ойнамагъа рухсет сорар эди ве къартбабасы исе, «ёкъ» дер эди.
Сен анълайсынъ, тюшюне Инсан, олар къартбабанънынъ тюфеклери эди, ондан сонъ о ич бир вакъыт тюфек сатып алмады.
Авламагъа да бир даа ич те бармады.
Эв айны шу ерде янъыдан къурулды, бу сефер керестеден япылды ве беяз боянен бояланды, онынъ босагъасындан озеннинъ этрафында сельбилерни корьмеге мумкюн эди; лякин бу эвде ич бир вакъыт башкъа тюфек тутмадылар.
Бир заман сыгъын туякъларындан япылгъан аскъычта асылгъан тюфеклер къундакълары турды, сонъ бир оба куль ичинде ятты, оларгъа бир даа бир кимсе токъунмады.
Къара Орманда (Black Forest-) дженктен сонъ биз голь алабалыгъы толу озенчикни кирагъа алдыкъ, онъа алып баргъан эки ёл бар эди.
Бириси ашагъы вадийге таба, Триберг (Triberg) ве вадий ёлу бою, терек талдасында, олар беяз ёлнынъ кенарларында осер эди, ве сонъ ян тарафтаки ёлдан, къырларгъа эп тёпеге тырмашып, номай кичкене фермалар ичинден балабан Шварцвальд эвлерининъ янындан, тамам ёл ирмакъны кескен ерине къадар алып бара.
Тамам бу ерде балыкъ авымыз башлана эди.
Дигер ёлдан кетсенъ орманларнынъ уджунда сарп къаягъа тырмашмагъа ве къырларнынъ тёпесини кестирип, чам орманлыкъ ичинден, сонъра чайырнынъ четине келип шу чайырдан ашагъы копюрге тараф кетмеге керек ола.
Ирмакъ балабан дегиль, тар, темиз ве чабик, четлеринде акъкъайын тереклери осе, акъкъайын терегининъ тамыры тюбюне келип ургъан ерде, гольчиклер пейда ола.
Тритберг Мусафирханесининъ саиби яхшы, келири гузель, мевсим олгъанына къувана.
Эр бир шей пек гузель ве эпимиз пек яхшы дост олдыкъ.
Келеджек йыл инфляция олды, пара кучюни джойды ве кечкен сене къазангъан пара янъы мевсимге азырланып ачылмасына биле етмеди, ве эв саиби озюни асты.
Буны Къадынгъа айтып яздырмагъа мумкюн, лякин Place Contrescarpe деген ерде олгъан шейлерни айтып оламазсынъ, анда чечек сатыджылары чечеклерни сокъакъта боялап, боясы сувнен берарбер автобус тургъан къалдырым бою акъар эди, къадынлар ве эркеклер, ярамай шарап ве marc ичип даима сархош, балаларнынъ бурунлары сувукътан акъып тура; эр ер фукъарелик, ювулмагъан тенден кельген агъыр тер ве ичкиджилик сасыгъы, Cafe de Amateurs ве Bal Musette кабаре ороспылары да юкъары къатта яшар эди.
Джумхуриет гвардиясынынъ аскерни эглендирген консьерж озь хызмет одасында ёкъ, аскернинъ ат къуйругъы пускюльнен яраштырылгъан демир башлыгъы курьсю устюнде турмакъта.
Эвнинъ кираджы къадыны къоджасы аякъ машиналар ярышында иштирак эткен инсан, ве шу къадыннынъ сют тюкянында къуванчыны корьсенъиз, чюнки о L`Auto газетасыны ачкъанда, къоджасы Париж-Тур (Paris-Tours) ярышында учюнджи ерде олгъаныны корьди, шу инсаннынъ о биринджи буюк ярышы эди.
Къадын бир кереден атеш ичинде къалып къызарды ве къолундаки сары спорт газетасынен, кулип, юкъарыгъа чапып чыкъты.
Къадынныъ къоджасы Bal Musette кабаресининъ саиби, эм де такси айдавджысы, о саба эрте Хэррини ава лиманына етиштирмеси керек олгъаныны билип, оны къапусыны къакъып уяндыртты ве олар учмаздан эвель, цинк бар стойкасы янында бирер стакан беяз шарап ичтилер.
Инсан бу мааленинъ бутюн къомшуларыны биле эди, чюнки олар эписи фукъаре эдилер.
Бу ерлерде эки шекиль инсан яшар эди: ичкиджилер ве спортчылар.
Ичкиджилер фукъаре олгъанларыны бойле этип сакъламагъа тырыша эди, спортчылар исе, спортнен огърашып, озь фукъарелигини гизлей эдилер.
Олар эписи коммунарлар несиллери эди ве оларгъа сиясетни бильмек, анъламакъ ичюн саваш япмакъ керек дегиль эди.
Олар пек яхшы биле, оларнынъ бабаларыны, сой-сопларыны, агъаларыны ве якъын достларыны, башларында кепкалары олгъаны себебинден, къоллары агъыр иштен къаба, ишчи сыфаты я да башкъа бир ишареттен ишчи олгъаныны анълап, Версаль ордусы шеэрге киргенде ве коммунарлар даркъатылгъанда, оларнынъ эписини ким атып ольдюргенини анълай эдилер.
Бу фукъареликте ве бу Boucherie Chevaline тюкянларына якъын сокъакъта, ве шарап тюкяны янларында о, озюнинъ келеджекте бутюн япыладжакъ ишлерини язды.
О бир вакъыт Парижнинъ башкъа ерини бу къадар севмеди, онынъ чытырманланып созулгъан тереклер сыраларыны ве эски, беяз, ашалары исе, къаверенки ренкте боялангъан эвлерини, узун ешиль автобусны о тёгерек мейданда, къалдырымлар устюнде эрылгъан ренкте чечек боялангъан сонъ акъкъан боя, ве апансыздан Кардинал Лемуан (Cardinal Lemoine) сокъагъындан Озенге тараф тик эниш, ве бир ёл даа о тар, къалабалыкъ Муффетар (Mouffetard) сокъагъынынъ дюньясы.
Бу сокъакъ Пантеонгъа (Pantheon) тараф чапмакъта, ве дигер, о даима аякъ машинасынен юрген ёл, бу ерде екяне асфальт тёшельген сокъакъ, айдагъанда копчеклер тюбюнде тегиз ёл олгъаны дуюла, юксек, тар эвлеринен ве уджуз тар мусафирханесинен, анда Поль Верлен (Paul Verlain) кечинген эди.
Апартмант даиресинде тек эки ода бар эди ве олар анда яшадылар, о озю исе, бу мусафирханенинъ юкъары къатында бир одада яшады, шу одагъа 60 франк тёледи, шу ерде бутюн озь языларыны япар эди, шу ерден де Парижнинъ эв дамларыны, баджаларыны, Парижнинъ бутюн дагъларыны корип турар эди.
Даирелерден тек орманны ве комюрджилер чалышкъан ерлерни коре эди.
О шарап та сатты, ярамай шарап.
Boucherie Chevaline артында тургъан эйкель – алтын атнынъ башы, каркаслары ачыкъ пенджерелерден сары алтын ве къырмызы тюсте боялангъан кооператив тюкянлары, олар андан шарап сатын ала эдилер. Шарап яхшы ве уджуз эди.
Сонра къомшуларын сываланмыш дувар ве пенджерелер манзаралары бар эди.
Къомшулары, геджелери, бир де биреви инъильдеп сокъакъта сархош ятса, тамам франсыз шекиль сархошлыкъта – бойле сархошлыкъ асылда олмагъаныны пропаганда япып, инандырмагъа чалыша эдилер – адамлар пенджерелерни ачар эди ве фысылдашып лаф эткенлери эшитиле эди.
– Полис хадими къайда юре экен?
Керекмеген вакъытта о даима янынъда пейда ола.
Бир де бир къапыджы къадыннен юкъламакътадыр.
Полиция хадимини чагъырынъыз.
Ниает, бир де биреви, пенджереден бир къопкъа сув ашагъы сархошкъа авдара ве инъильти токътай.
– Бу не?
Сув.
Аааа, пек акъыллы иш.
Ве сонъра къапатылгъан пенджерелер тасырдысы эшитиле.
Мари, онынъ хызметчи къадыны, куньде секиз саат чалышмакъны бегенмейип, наразылыкъ бильдирип:
– Эгер къоджам саат алтыгъа къадар чалышса, о иштен эвге къайтканда текаран сархош ола ве пек чокъ пара масраф этмей.
Эгер де о тек саат бешке къадар чалышса, о эр гедже сархош ола ве асылда парасы къалмай.
Бу къыскъартылгъан иш кунюнден бутюн зарарыны тек къадынлар коре.
– Текаран даа сорпа истейсинъми? – сорады Къадын.
– Ёкъ, чокъ сагъ ол.
Пек лезетли эди.
– Текаран даа къап.
– Мен виски-сода истейим.
– О санъа келишмей.
– Ёкъ.
О манъа ярамай.
Портер (Cole Porter) сёзлерини де, авасыны да о язды.
Сен мени севип акъылынъны джоймагъа азыр олгъанынъны билип, язды.
– Билесинъ, сен текаран ичкенинъни мен бегенем.
– Эльбетте.
Тек о манъа ярашмай.
– Къадын кечинсе, мен мындан бутюн истеген, бегенген шейлеримни алырым, – деп тюшюнди Инсан.
– Истегенимни дегиль де, мында олгъан бутюн шей менимки олур.
Вай-вай, о пек ёргъун эди.
Пек ёргъун.
Текаран юкъусы да келе.
Бираз тынч ятты, лякин олюм кельмеди.
О, бельки, башкъа бир сокъакъкъа адашып, чыкъып кетти.
Олюм экевлешип юре, аякъ машиналарнен юре ве къалдырымлар устюнден сессиз-солукъсыз келе.
Ёкъ, Париж акъкъында о бир вакъыт язмады.
О озю севген Париж акъкъында дегиль.
Лякин башкъа язмагъан шейлери акъкъында не айтмагъа мумкюн?
Ферма ве кумюш киби куль тюсте ювшан отлары, сувармакъ ниетинен япылгъан арыкъларда темиз ве чабик сувлар ве ёнджанынъ къою ешиллиги акъкъында, не айтар?
Арыкълар къырларгъа тараф алып кете, мал сюрюси исе, язда сыгъын киби къоркъакъ ола.
Кузьде, оларны эвге къайтарып кетиргенде, тоз котерип акъырын келеяткъан мал сюрюсининъ мунърев ве мунтазам юрюшнинъ давушы эшитиле.
Дагъларнынъ артында, дагъ тёпесининъ акъшам ярыгъында ачыкъ кескинлиги, ве вадийнинъ ярыкълаткъан ай ярыгъында излер бою ашагъы тайып тюшмеси акълында тура.
Шимди исе, насыл этип къаранлыкъта, кересте ичинден атнынъ къуйругъыны тутып чыкъкъаны, чюнки бир шей корьмеге асылда чареси ёкъ, ве язмагъа ниетленген икяелери акълына кельди.
Онынъ акълында шимди акъылдан хаста хызметчи осьмюр бала тура, о заман о фермада къалдырылгъан эди ве онъа бир кимсеге пичен бермемеге буйрукъ берильди, ве бу арам, Форке деген ерчикте яшагъан къарт, о осмюр огълан онынъ къолунда чалышкъанда, баланы котеклеген ве емек бермеген, шимди де къарт оны котеклейджегини бильдирди.
Бала ашханеден тюфекни алды ве, къарт ахыргъа киреджек олгъанда, оны атты.
Инсан фермагъа къайтып кельгенде, о къарт ольгенине энди бир афта олгъан, ве къош ичинде бузлап, къатып къалгъан, копеклер базы къысымларыны ашап ташлагъанлар.
Къалгъан къысымларны олар ёргъан ичине сарып, чана устюне къойып багъладылар ве акъылдан зарар баланы да янына ярдым этмеге алып, экиси къартнынъ джеседини 60 миль ашагъы шеэрге тараф тартып кеттилер ве анда о баланы полиске теслим этти.
Баланы аписке алынаджагъы акълына биле кельмеди.
О, озь вазифесини мувафакъиетли беджердим деп, беджерген иши ичюн мукяфат беклей эди.
О къартны тартып кетирдим ве энди къарт не къадар ярамай инсан олгъаныны эр кес биледжек, ве насыл шу къарт онъа аит олмагъан емни хырсызламагъа истегенини де биледжек; шериф келип оны къолларына келепке такъкъанда, о инанып оламады.
Сонъ агълап башлады.
Бу Инсаннынъ язмагъа ниетленген шейлерден бириси эди.
Энъ азындан йигирмиге якъын бойле икяелерден бири эди, лякин оларны о ойле де язмады.
Ничюн?
– Не ичюн олгъаныны сен оларгъа анълат, – деди Инсан (озюнен лаф эте).
– Не, не ичюн, джаным?
– Бир шей дегиль.
Шимди энди Къадын о къадар чокъ ичмей, чюнки янында бу Инсан бар.
Лякин, эгер Инсан сагъ къалгъан олса биле, о Къадын акъкъында эписи бир, бир шей язмаз эди. Шимди о бу вазиетни эминликнен биле.
Онда олгъан бутюн къадынларнынъ, бириси акъкъында язмаз эди.
Зенгин адамлар меракълы инсан олмай, олар къарардан чокъ ичелер я да пек чокъ триктрак ойнайлар.
Олар джан сыкъыджы адамлар олалар ве эписи бири-бирине бенъзей.
Энди акълына бичаре Джулиан кельди, онынъ зенгинлерге нисбетен къоркъунен къарышыкъ романтик севгиси, ве бир кере Джулиан икяе язып башлады, онынъ серлевасы бойле эди: «Пек зенгин олгъанлар сенден ве менден фаркълыдыр».
Ве насылдыр бир адам Джулиангъа джевап берди: «Эльбетте, оларда тек пара арткъач».
Лякин, Джулиангъа бу кулюнчли корюнмеди.
Олар хусусий бир аджайип романтик ыркъ, лякин эсасында меселе ойле олмагъаныны анълагъан сонъ, рухтан тюшти, башкъа бир муим шей ичюн рухтан тюшкен киби, телеф олды.
– Телеф алында олгъан инсанларгъа о нефрет беслер эди.
Бу вазиетни анълайсынъмы, анъламайсынъмы, эмиети ёкъ.
О эр бир шейни енъип олур, чюнки озю истемесе, бир шей онынъ юрегини къырып-якъып оламаз, – деген фикир Инсаннынъ акълына кельди.
Айды, пек яхшы.
Энди о олюм акъкъында да къасевет этмей.
О эр вакъыт тек бир шейден къоркъар эди, бу да агърылар эди.
Агърыларгъа о эр бир инсан киби даяныр эди, эгер агърылар зияде девамлы олмаса ве оны такъаттан тюшюрмесе, лякин мында даа башкъа бир оны къоркъуткъан шей бар эди, ве тамам о шей оны йыкъып башлагъанда, агърылар токътады.
Акълына чокъ йыллар эвельси таныгъан бомбаджы субай Вилльямсон кельди, Вилльямсон теллер ичинден кечкенде, алман деврие аскерлери аткъан къол гранатасы онъа келип урды. Багъырып, эр кеске оны атып ташламагъа ялварды.
О мазаллы, пек джесюр инсан ве яхшы субай эди, чешит фантастик шоу чыкъышларына алышкъынлыгъы олгъан адам.
Лякин, бу гедже о теллер ичине тутулып, сарылып къалды, прожектор турмаздан оны ярыкълатып турмакъта, ичеклери теллер устюнде асылып къалды, бойлеликнен, оны о даа сагъ олгъанда кетиргенде, тельден бошатмакъ ичюн ичеклерини кесмеге меджбур олдылар.
«Атып ольдюр мени, Хэрри, Алланынъ Ризасы ичюн ялварам, атып ташла мени», – деп седа чыкъарды.
Бир заманларда ойле бир делиль бар эди. Алла Тааля даянып олгъанынъдан зияде сынавлар бермей ве даа бир кимнинъдир назариеси эсасында, бир аныкъ заманда бутюн агърылар озь-озюнден токътап кете.
Лякин онынъ акъылындан Вилльямсон, ве шу гедже олгъан вакъиа бир вакъыт чыкъмады.
Вилльямсоннынъ агърылары асыл да кечмеди. Ве о, озю ичюн сакълагъан морфий апларыны онъа бермеге меджбур олды, олар да бир кереден тесир этмеди.
Кене де онынъ шимди олгъан алы пек енгиль, бундан да фена олмаса, раатсызланмагъа шей ёкъ.
Анджакъ, о башкъа бир гузель джемиет арасында олмасыны истер эди.
О текаран озь истеген, юрегине якъын инсанлары, джемиети акъкъында тюшюнип ятты.
«Ёкъ» – акълына кельди. – Эгер эр япкъан ишинъни пек созсанъ, шу иш кечке къала, ве онынъ ичюн анда къалгъан адамларны тапып оламазсыз.
Бутюн адамлар кетти.
Эглендже акъшамы сонъуна кельди ве сен эв саибесинен бир озюнъ къалдынъ.
– Онынъ акълына кене де кельди: – Эр шейден безген киби, олюм беклемесинден де бездим.
– Джан сыкъыджы шей, – къычырды Инсан.
– Не о, джаным?
– Япкъан шейинъ бир бокъкъа ярамагъан.
О атешнен озюнинъ арасында къалгъан Къадыннынъ бетине бакъты.
Къадын курсюнинъ аркъасына таянып отура, атеш ярыгъы бетининъ дюльбер чизгилернинде йылтырай, Къадын юкъусырагъаны корюне.
О кене де сыртланны, тамам атеш этрафы узакълыгъында давушланып, шамата чыкъаргъаныны эшитти.
– Мен яза эдим, – деди о.
– Лякин ёрулдым.
– Юкълап олурсынъмы, не тюшюнесинъ?
– Эльбетте.
Сен не ичюн ятмайсынъ?
– Янынъда отурмагъа истейим.
– Сен худжур бир шей дуймайсынъмы? – деп сорады о Къадындан.
– Ёкъ.
Тек азачыкъ юкъусырайым.
– Мен дуям, – деди Инсан.
Олюм кене де онынъ янындан кечкенини дуйды.
– Билесинъми, бу дюньяда меним екяне гъайып этмеген шейим, бу эр шейни бильмек авеслигидир, – деди о.
– Сен бир вакъыт бир шей джоймадынъ.
Мен бильген инсанларнынъ арасындан сен энъ текмиль, энъ эксиклиги олмагъан инсандырсынъ.
– Аллам Яраббим, – деди Инсан.
– Къадын зааты асылында не къадар аз биле.
Бу недир?
Ичтен кельген сезгинлик дуйгъуларымы?
Чюнки тамам о вакъыт олюм кене де айланып кельди, башыны аякъ уджуна бешикке къойды ве о, олюмнинъ нефесини ис этти.
“Never believe any of that about a scythe and a scull” («Бир вакъыт чалгъы ве къафа тасы акъкъында айткъанларына инанма»), – деди о Къадынгъа.
– Олюм эки аякъ машина устюнде полиция хадимлери олабилир, я да къуш сыфатында олур.
Я да олюмнинъ сыртланынъ киби узун домуз бурну олур.
Шимди о Инсаннынъ устюне ерлеше, лякин онынъ энди бир тюрлю шекли ёкъ.
О садедже ер ала.
– Айт онъа, кетсин!
– О кетмеди, даа да якъын ерлешти.
– Сенинъ нефесинъ пис,– деди Инсан онъа.
– Сен сасыкъ пис шейсинъ.
– О кене де Инсангъа якъынджа йылышты ве энди Инсан оннен лаф этип оламай, Инсан лаф этип оламагъаныны корип, даа зияде якъынлашты ве шимди Инсан оны лаф этмезден къувалайджакъ ола. Лякин, о кене де Инсаннынъ устюне йылышты ве онынъ агъырлыгъы Инсаннынъ кокюсине кельди. О шей онынъ устюнде букюлип отургъан заманда, не къыбырданып, не де лаф этип олды, тек Къадын айткъаныны эшитти:
– “Bwana” энди юкълай.
Бешикни яваштан котерип чадыр ичине кирсетинъиз.
О шейни андан къуваланмасыны Инсан къадынгъа айтып оламай, о шей исе, даа да агъырлашып устюне букленип ерлешти, агъырлыгъындан Инсан, та нефес алып оламады.
Сонъ, хызметчи балалар бешикни котергенде, апансыздан эр бир шей, бир кереден, яхшы олды ве багърындан агъырлыкъ ёкъ олып кетти.
Саба ачылып бираз узангъанда, о учакъны эшитти.
Учакъ онъа пек кичкене корюнди, сонъ о кенъ даире япты. Огълан балалар чапып чыкъты ве отны обалап, керосиннен атешлерни якъты. Учакъ къонаджакъ ерге эки балабан, бенек киби от обалары яптылар, енгиль саба ельчиги оларны лагерьге тараф уфюрип алып кетти, учакъ эки даире даа япты, бу сефер алчакътан учып, сонъра ашагъы тайып озюни догъуртты, ве йымшакътан ерге къонды, онъа къаршы кельген инсан севимли джан досту Камптон эди, устюнде бол штан, твид къумачтан курткасы ве къаверенки фетр шляпасы.
– Не олды, къарт хоразым? – сорады Камптон.
– Аягъым агъырта, – джевап берди Инсан.
– Сабалыкъ текаран къапынырсынъмы?
– Сагъ ол.
Якъында чай ичтим.
Сен о Puss Moth учагъыны билесинъ де.
%
Мында тек бир ер бар.
Юк машинасы ёлда келеята.
Хелен Камптонны четке чекип, онен бираз лаф этип отурды.
Камптон кери къайткъанда зияде шенъ корюнди.
– Биз сени шимди алырмыз, – деди о.
– Къадынны исе къайтып келип алырым.
Гъалиба, Аруштада къонып, янъыдан керосин толдурмагъа керек олур.
– Кетсек яхшы олур.
– Чай истемейсинъми?
– Билесинъ де, мен оны пек севмейим.
Огъланлар бешикни котерип, ешиль чадырлар чевресинден ашагъы къая бою кетип тюземликке чыкътылар ве сонъ бенеклер бою кеттилер, атеш бенеклери шимди пек ярыкъ яна, бутюн от янгъан, ель атешни уфюртип, кичкене учакъкъа тараф алып кете.
Оны учакъкъа кирсетмеси зор олды, лякин кирсетильген сонъ о, териден япылгъан отургъычкъа таянды, аягъы тамам Камптон отургъан ерге къадар созулды.
Камптон моторны йиберди ве ерине отурды.
Сагълыкълашып, Хелен ве огъланларгъа къолуны саллады, моторнынъ чатырдысы таныш олгъан гудюрдиге чевирильген сонъ, олар Кампинен (Compie) учакъны айландырып, Wart hog чукъурларыны сейир этип, ерде эки якъылгъан атешлер арасындаки месафени силькинип, сонъки обадан сонъ котерильдилер, ве ашагъыда эписи къолларыны саллап тургъанларыны корьди, къыр янында ерлешкен лагерьни энди догъурылып башлагъан ве узанып тургъан тереклер группалары, тюзлюкте сепильген тереклер, кийик айванларнынъ излери шимди энди къуру тыйнакъларгъа алып кете; янъы, о, озю бир вакъыт корьмеген тыйнакъ та пейда олгъан.
Зебранынъ кичкене тёгереклешкен аркъасы ве антилопа, балабан башлы бенеклер, санки дерсинъ, тёпеге тырмаша, олар тюзлюк бою узун пармакъларгъа бенъзеп кетелер.
Энди сепильген шейлер кольгелер киби оларгъа, учакъкъа тараф якъынлашалар, шимди олар бир зерре олып корюнелер, оларнынъ арекетлеринде галоп чапмасы ёкъ, корьгенинъ къадар месафеде тюземлик сарылтым ве куль тюсте, онынъ алдында севимли Кампи достунынъ твид биджагъынынъ аркъасы ве къаверенки фетр шляпасы.
Сонъ олар биринджи къырны кечтилер ве антилопалар оларгъа тараф чапып башладылар.  Сонъра дагъларнынъ узерине чыкътылар, апансыздан котерилип пейда олгъан дагъларнынъ ешиль тёшеме орманы, массив бамбук джаплары, сонъра кене де сыкъ орман, олар оны учып кечкенде, олар сюйрю уджларынен ве чукъурларынен эйкель киби тура эди, сонъра энди атешин, эрылгъан ве къаверенки тюсте, сыджакътан энишли-ёкъушлы бир тюземлик даа пейда олды. Кампи артына айланып, учакъны насыл айдагъанларыны сейир эте.
Сонъра огде, къаранлыкъта даа да дагълар пейда олды.
Ве сонъра Аруштагъа учмакъ ерине, олар сол тарафкъа бурулдылар, гъалиба, Кампининъ акъылына учакънынъ якъарлыгъы етерлик олур деп кельди, ашагъы бакъкъанда о ер тёпесинден учкъан пемпе сепильген булутны корьди. Авада, Аллах бильсин къайдан кельген къар бораны, биринджи къар учкъунлары киби, аслында, о сарынчкъа эди, сарынчкъа исе, дженюптен кельгенини о биле эди.
Сонъ олар тёпеге тырмашып башладылар, гъалиба, шаркъ тарафкъа ёл туттылар, сонъра эр бир ер къаранлыкълашты ве олар фуртунагъа огърадылар, ягъмур о къадар шиддетли ягъа эди, санки дерсинъ учансув тюбюнден учасынъ, ве ниает, ондан да чыкътылар. Кампи башыны айландырып онъа ырджайды ве огге косьтерди, анда, алдында, о корип олгъан месафеде, дюнья о къадар кениш, мукеммель, къоджаман эди, кунь ярыгъында Килиманджаро дагънынъ дёрт коше тёпеси инанылмайджакъ беязлыкъта йылтырап тура.
Тек шимди о анълады, онынъ ёл туткъан дияры, будыр.
Тек о заман сыртлан озь гедже увулдысыны токътатып, худжур, инсангъа бенъзеген, агълагъан киби, давуш чыкъара эди.
Къадын бу давушны эшитти ве раатсызлыкънен къыбырданды.
О даа уянмады.
Къадын озь эвинде, Лонг Айленд (Long Island) деген ерде булунды, ве озь къызынынъ биринджи джемиетке чыкъыш мерасими геджесинден эвель олып кечкен вакъианы корьди.
Бир ерлерден бабасы да анда кельди ве оннен пек серт эди.
Сонъ сыртлан ойле кескин давуш чыкъарды, Къадын уянып кетти ве биринджи дакъикъасы къайда олгъаныны анъламайып, пек къоркъты.
Сонъ, къолуна фенерни алып, дигер бешикни, олар Хэрри юкълап къалгъан сонъ кирсеткен бешикни, ярыкълатты.
О Инсанны, сиврисенектен къорчаламакъ ичюн япылгъан ёлагъы тюбюнден беденини корьди, лякин насылдыр Инсан аягъыны чыкъаргъан ве аягъы бешиктен асылып къалгъан.
Ярасынынъ бутюн саргъысы чезилип тюшкен ве Къадын Инсаннынъ ачыкъ ярасына бакъып оламады.
– Моло! – чагъырды Къадын. – Моло! Моло!
Сонъра: «Хэрри, Хэрри!» Сонъ даа да кучлю сеснен: «Хэрри!
Ялварам, вай, Хэрри!»
Джевап кельмеди, нефес алгъаны да дуюлмады.
Чатырдан тышта сыртлан айны шу худжур, оны уянткъан, давушны чыкъара.
Лякин Къадын, юреги ургъанындан, оны эшитмей.
# Алим — къырым йигити
# Аджайип чанакъ
(Türk halq masalı)
Кельогъланнынъ чалбаш анасы беш къуруш тапмагъан олса, бир шей олмаз эди, ана-бала раат-раат яшар эдилер.
Фукъаре адам ерде йылтырап тургъан акъчаны корип де насыл алмасын?!
Бундан кимсенинъ хабери олмайджакъ да.
Къартий тапкъан параны эвине кетирген, огълу, эльбетте, пек къувангъан.
Къартийнинъ озю де азачыкъ яшча олса шимди къуванчтан бир оюн тёшер эди.
Лякин бу къуванч чокъкъа сюрьмеген.
Ана-бала бу парагъа не сатын аладжакъларыны бильмейип, давалашалар.
Сёз сырасы, Кельогълан ат сатын алмагъа истей.
— Мен аткъа минип оламам, эшек алайыкъ, — дей ана.
— Айса, эркек эшек алайыкъ, — дей йигит.
— Ыргъачы эшекнинъ эр йыл баласы олур, сонъ олар да балаласа, бирден зенгинлеширмиз, — дей ана.
Онъа да разы оламайлар.
— Эйиси, къавал сатын алайыкъ, мен чаларым, сен динълерсинъ, — дей Кельогълан.
Догърусыны айткъанда анасы азачыкъ топракъ алмакъ истей.
Амма олар беш къурушкъа не ат, не эшек, не топракъ, не къавал сатын алып оламайджакъларыны анълайлар.
Ниает, къармакъ сатын алмакъ къарарына келелер.
Кельогълан эр кунь озенден бир-эки балыкъ тута, оларны базаргъа алып барып сата, къазангъан парасына отьмек, пенир, эльва сатын ала.
Ана-бала тапылгъан параны озь еринде масраф эткенлерине пек мемнюн олалар.
Куньлерден бир кунь Кельогълан озенден балабан ве дюльбер бир балыкъ тута.
Базарда адамлар балыкънынъ дюльберлигине шашалар, онынъ пулларыны сыйпап:
«Не де дюльбер балыкъ!
Пуллары дерсинъ алтын!» — дейлер.
Балыкъ ичюн йигитке йигирми беш къуруш берелер.
Кельогълан ачувлана, тюневин дёрт балыкъ ичюн он къуруш бермедилер, шимди бир балыкъкъа йигирми беш берелер.
Булар мени эриштирелер, деп ачувлана.
Лякин муштерилер арасында бу балыкъкъа отуз, элли, атта етмиш къуруш бермеге разы олгъанлар да бар эдилер.
— Ал лираны, бер балыкъны! — деп къычыргъан адам да олгъан.
Кельогълан ачувлана, балыкъны эвине алып къайта.
Олгъан вакъианы анасына айта.
Анасы кулюмсиреп, огълуна:
— Туткъан балыгъынъ пек дюльбер.
% Нафиле ачувлангъансынъ, — дей.
% Айды энди оны озюмиз ашармыз.
Кельогълан балыкъны башта темизлей, сонъ башыны кесип ала, къарныны яра.
Балыкънынъ къарны ичинден бир чаначыкъ чыкъа, лякин о балыкънынъ ичинде ешерип къалгъан.
Кельогълан чаначыкъны ювгъан сонъ, о йылым-йылым йылтырагъан.
Кельогълан шашкъан, оны сувгъа батыргъан.
Чанакъ ичиндеки сув бирден алтынгъа чевирильген.
Лякин алтын озенге тёкюлип кеткен.
О, чанакъны озенге бир даа батыргъан, бу кересинде сувны алып тез-тез ерге тёккен.
Сув ерге тиер-тиймез алтынгъа чевирильген.
Кельогълан къуванчтан дюньясыны унуткъан.
О, чанакъны къайта-къайта сувнен толдура ве ерге тёке.
Орталыкъ алтыннен тола.
Апансыздан кимдир онынъ омузына токъуна.
Кельогълан башыны котерип бакъса не корьсин къаршысында султан къызы кулюмсиреп тура.
Бу къыз эр кунь педжереден Кельогълангъа къанфет ата экен.
— Чанакъны манъа бер, — дей къыз.
Кельогълан онынъ козьлерине бакъа.
— Береджексинъми, ёкъмы?
Чаначыкъны манъа берсенъ сенинъ пешинъден къайда истесенъ анда кетмеге азырым.
«Худжур шей, даа бугунь саба султан къызы пенджереден онъа тиленджиге берген киби, къанфет аткъан эди, шимди ялвара».
— Сенинъ ичюн мен эр шей япарым! — текрарлай къыз.
Кельогълан укюмдар султаннынъ къызына тилини чыкъарып косьтере, кулюмсирей, чанакъны къонуна сакълай:
— Пешимден юрь, — дей.
Кельогълан тез-тез кете, къыз исе онынъ артындан чапа.
Оларны корьген адамлар не олгъаныны анъламай, шашып къалалар.
Султан къызы, фукъаре бир огъланнынъ артындан чапа...
Султан къызы исе эм чапа ве эм де тюшюне: «Кельогъланнен узакъ бир девлетке кетсек, анда эвленсек».
Асылында о огъланны чокътан бегене экен.
Огълан бирден терек тюбюндеки отлар устюне йыкъыла, къойнундан чанакъны чыкъара, султан къызы кене:
— Бер манъа чанакъны, сен не истесенъ, оны япмагъа азырым, — дей.
— Манъа бир шей керекмей.
Сен шу отлар устюнде юварлан, эм мен «етер» дегендже юварлан.
Чанакъны о вакъыт алырсынъ, — дей Кельогълан.
Султан къызы йипектен тикильген урбаларына бакъа, оларны кирлетмеге языкъсына.
Лякин сувны алтынгъа чевирген чанакъны алмакъ ичюн нелер япмазсынъ?!
Къыз юварланып башлай, эм ойле бир усталыкънен юварлана ки, Кельогълан оны корип, куле.
Сонъра «етер!» деп къычыра:
— Ал чанакъны, о энди сенинъки! — дей.
Султан къызы тылсымлы чанакъны эвлерине алып кетеяткъанда «Кельогълан худжур адам экен, эм шакъий эм де джумерт.
Фукъарелер не ичюн фукъаре олып къалгъанларыны энди анъладым.
Олар джумертлер», деп тюшюне.
Сарайгъа якъынлашаяткъанда къыз ничюндир бирден рухтан тюшкен киби ола.
Дерсинъ оны эвде балабан беля беклегенини дуйгъан.
Кимдир падишагъа онынъ къызы бир фукъаре огъланнынъ артындан чапып кеткенини айта.
О пек ачувлана.
Къапу-пенджерелерни парлагъан, пек чокъ адам ольдюрткен.
Лякин ачувы кене басылмагъан.
О, къызыны джелляткъа теслим эткен.
Джеллят яш къызны аджыгъан:
— Мен сени ольдюрип оламайым.
Эвинъизге къайтып бармайджагъынъа сёз берсенъ, мен сени къуртарырым.
Лякин манъа сенинъ кольмегинъ керек, озюме дегиль, къызыма да дегиль.
Кольмегинъни къангъа бояп, бабанъа косьтеририм, ёкъ исе о манъа инанмаз.
Йыллар кече, султан къызы чокъ ерлерни долаша.
Бичаре Кельогълан да чокъ юре, алтын чанакъны ич унутып оламай.
Султан къызы ахыр-сонъу дюльбер бир шеэрге барып чыкъа.
% Сонра не олду?
Башта эркеклер урбасы сатын алып кие.
Сонъра балабан, дюльбер бир сарай къурдыра, хызметчилерини яхшы кийиндире.
Шеэр сакинлери зенгин яшайлар.
Анда тиленджи деген шей къалмай.
Къызнынъ алтыны битмек ерине эп чокълаша.
Бу зенгин ве дюльбер йигитнинъ намы бутюн дюньягъа даркъай.
Онъа чокъ девлетлерден падишалар, султанлар келелер, къызларыны онъа бермеге истейлер.
Бир кунь къыз озь бабасы келеяткъаныны эшите, пек къувана.
Султаннен берабер онынъ огълу, везирлери де келелер.
Мусафирлер, зийнетли сарайгъа киргенде, айретте къалалар.
Оларны мында пек лезетли ашларнен сыйлайлар.
Улькенинъ саиби, зенгин йигит, чанагъыны чыкъарып, сувгъа толдура.
Сув бирден алтынгъа чевириле.
Буны корьген бабасы шашып къала.
— Булар сизнинъки олсун, — дей йигит.
— Чанакъны манъа эдие эт. Онынъ ерине джанынъ не истесе оны алырсынъ...
— Дюньяда бу чанакънынъ ерини басаджакъ шей ёкъ, — дей йигит.
Султан башындаки таджыны косьтере:
— Буны ала билесинъ, — дей.
— Ёкъ, тахт ве тадж сизде къалсын.
Аранъызда ким де ким чокъ юварланып олса, чанакъ онынъки олур, —дей.
Султан эр кестен зияде тырыша.
Ашап тойгъан сонъ юварланмакъ къолаймы?!
Онынъ такъаттан кесильгенини корьген йигит, султанны токътата.
— Етер, баба, чанакъ ичюн джандан айырылмакъ олмаз, — дей.
Султан бирден къызыны таный, къучакълай.
— Аллагъа шукюр балам, сагъ экенсинъ, — дей.
Лякин акълына кене бирден чаначыкъ тюше ве:
— Мен буларнынъ эписинден яхшы юварландым, чанакъ менимки олмакъ керек, —дей.
Къыз кулюмсирей, бабасынынъ сакъалыны сыйпай.
— Чанакъны мен юткъанда, баба сен мени ольдюртмек истеген эдинъ.
Сен юттырдынъ энди кете билесинъ, — дей къыз бабасына къаттыетликле.
Къыз ондан сонъ ялынъыз Кельогъланны беклей.
Оны къыдырта, еди йыл дегенде тапа.
Огълан чаначыкъны корьгенинен таный, бутюн вакъиаларны хатырлай.
Къызнен экиси эвленелер. Чокъ йыллар девамында бахтлы омюр кечирелер.
# Айванлар тилини анълагъан адам
(Türkmen halq masalı)
Эвель заманларда айванлар тилини анълагъан бир адам яшай экен.
О пек зенгин олгъан, амма пек де къызгъанч экен.
Шу себептен де эвленмей, дюньяда бир озю яшагъан.
Лякин азбарында копеги, эвинде исе мышыгъы бар экен.
Къызгъанч адам оларгъа эр кунь аш бермей экен.
Куньлернинъ биринде пек ач копек ондан къачып кетмек истеген.
— Бир ерге кетме, копек! — деген мышыкъ.
— Ярын шорбаджынынъ аты арам оледжек.
Ат этининъ эписи экимизнинъки олур.
Быкъкъандже ашармыз.
Бу сёзлерни эшиткен шорбаджы — аман ат аранына чапкъан.
Атыны деръал базаргъа алып барып саткъан.
Эвине къувана-къувана къайтып кельген.
Я не ичюн къуванмасын?!
Хаста атыны паалыгъа саткъан.
Эртеси куню ач копек кене кетмеге ниетленген.
Мышыкъ исе оны кене токътаткъан.
— Не ичюн меним огюме чыкъабересинъ, яланджы! — деп, дарылгъан копек.
— Деф ол башымдан, ёкъ исе шимди сени ялмап ютарым.
Мышыкъ исе:
— Мени динъле, достум.
Ярын керчектен де шорбаджынынъ девеси арам оледжек.
Экимиз бир байрам япармыз...
Эт богъурдакъкъадже олур.
— Айды, бир кере даа динълейим сени.
Алдатсанъ, байрамны бир озюме япмакъ керек олур...
Шорбаджы бу лафларны да эшите.
Девесинен базаргъа ашыкъа.
Саба танъда тургъан копек аранда девени корьмей ве пек ачувлана.
— Сен мени кене алдаттынъ, — дей мышыкъкъа копек, тишлерини гъыджырдатып.
— Мени динъле, достум, шорбаджымыз арам оледжек атыны, девесини сатты.
Демек, озю оледжек.
Азачыкъ беклейик, мындаки зенгинлик, иншалла, бизге къалыр, — деген мышыкъ эминликнен.
Бу сёзлерни эшиткен къызгъаныч бай аштан-сувдан кесильген, юкъусыны къачыргъан.
Бай озьлеринден чокъ узакъ олмагъан ерде яшагъан, тедбиркярлыгъы, акъылданелигинен нам чыкъаргъан адамнынъ узурына кельген ве онъа озь копеги иле мышыгъы арасында олгъан субетни айткъан.
Акъыллы киши чокъ тюшюнип отурмай:
— Элял мал келеджек беляларны озюне чеке, шорбаджысыны къорчалай.
Сен исе атны да, девени де саткъансынъ.
Келеджек фелякетлернинъ огюни кеседжек киби малынъ къалмагъан.
Демек, беляны озюнъ къаршылап алмакъ борджлусынъ...
Бай неге огърагъаныны бильмей, эвине яныкълы алда къайтып келе.
Чокъкъа бармай, тёшекке тюше, ахыр-сонъу оле.
Копекнен мышыкъ онынъ барлыгъыны фукъаре адамларгъа таркъаткъанлар.
Мераметли адамлар оларны пек яхшы бакъкъанлар.
# Демир аюв
(Ğağauz halq masalı)
Дагъ этегинде ерлешкен узакъ гагауз койчюгининъ балчыкътан япылгъан басыкъ эвчигинде бир къарт ве онынъ къарысы яшагъанлар.
Оларнынъ бир къызчыгъы олып, ады Сандика экен.
Зенгин олмасалар да, муаббет яшагъанлар.
Къарт сабадан акъшамгъадже тарлада чалыша, богъдай, мысырбогъдай осьтюре экен.
Къарысы исе эв ишлеринен огърашкъан.
Сандика даа кучючик экен.
Онъа иш къайдан кельсин?
Чул парчаларыны топлай, дестелей, олардан къокъла тике.
Керчектен къокъла сатын алмагъа факъырларда пара ёкъ.
Ана, къызынынъ озю тиккен къокъласынен ойнагъанына бакъаркен, онъа аджына.
Лякин не япсын?
Бир кунь Сандика ана-бабасынен янаша койнинъ базарына баргъан.
Анда бири-биринден дюльбер пек чокъ оюнджакълар коре.
Сандика бабасына балабанмы, кучюкми, насыл олса да, бир къокъла алып бермесини риджа эте.
Къарт не япмасыны бильмей.
Джебинде бир шей ёкъ экен.
Эвге къайткъанда, Сандика ёл бою агълап кете.
Къартнынъ юреги аджына.
Къызына шойле дей:
— Агълама, къызым.
Эвге барайыкъ, мен санъа бир оюнджакъ япайым, ойлеси кимседе олмаз.
% - Насыл? - къыз сорады.
% - Э-э, ёкъ.
% Мен санъа айтмам.
% Сандика агъламагъа токътады.
% Эвге кельдилер.
Акъшам емегинден сонъ, эр кес юкъламагъа яткъан, Сандика терен юкъугъа кеткен.
Къарт яваштан турып, оюнджакъ япмагъа тутунгъан.
Демир парчасындан дюльбер бир аювчыкъ ясагъан.
Къарт пек чебер уста экен.
Онынъ япкъан аювы юре, башыны саллай, козьлерини ачып юма экен.
Дерсинъ керчектен аювчыкъ экен.
Саба Сандика бакъса не корьсин — онынъ башы уджунда аювчыкъ отура.
Къызчыкъ къувангъанындан сычрап-сычрап ойнай.
Шу куньден сонъ аювчыгъындан бир дакъкъа биле айырылмай.
Куньлернинъ биринде Сандика аювчыгъынен ойнагъанда бильмейип онынъ агъзына уфюре.
Аювчыкъ бирден джанлана, осип башлай ве чокъ кечмеден орманда яшагъан аюв киби балабан ола.
Аюв къоркъунчлы сесинен къычырып, къарткъа ве къартийге уджюм эткен, оларны парчалагъан, ашагъан.
Сандиканы исе хызметкяр оларакъ къалдыргъан.
Къызчыкъ гедже-куньдюз чалышкъан: онынъ аркъасыны къашалагъан.
Аюв эр кунь онар къопкъа сув иче экен.
Кучючик Сандикагъа терен къуюдан сув чекмеси пек агъыр экен.
Къызчыкъ пек зорланса да, агъламагъа къоркъа экен, чюнки аюв агълагъаныны корьсе пек ачувлана экен.
Бир кунь Сандикагъа къашкъа бир бузавчыкъ расткеле.
— Не ичюн агълайсынъ, сени ким ынджытты? — деп сорай бузавчыкъ.
Сандика бузавчыкъкъа озюнинъ дердини тёке.
Бузавчыкъ яныкълана, башыны саллай, сонъра:
— Къасеветленме.
Мен санъа ярдым этерим, — дей.
— Сен кучючик бир бузавчыкъ олсанъ, манъа насыл ярдым эте билерсинъ?
— Зарары ёкъ, сен раатсызланма.
Базен кучь дегиль, акъыл керек ола.
Сен акъшамгъа бир гугюм сув, бир ине, бир пычакъ ве бир де ташчыкъ азырла.
Къаранлыкъ тюшкенинен, къую янына кель, мен сени анда беклерим, — дей.
Сандика бузавчыкънынъ айткъанларыны япа, акъшамны беклей.
Орталыкъ къаранлыкълашып башлагъанынен къызчыкъ азырлагъан шейлерини алып, къую бетке кете.
Оны бузавчыкъ чокътан беклей экен.
О къызчыкъны аркъасына отуртып, тарла бетке чапып кете.
Бузавчыкъ чокъ чапа, чокъ ёл юре, ёрула ве бир дут тереги тюбюнде ятып юкълайлар.
Саба кене де ёлларыны девам этелер.
Арадан чокъ кечмеден бирден арттан кимнинъдир чапып келеяткъаныны дуялар.
Сандика пек къоркъа.
— Меним къыйметли бузавчыгъым, ишимиз битти, артымыздан демир аюв къувып кельмекте, — дей.
Бузавчыкъ Сандиканы тынчландырмагъа тырыша:
— Къоркъма, бизге азырлагъан шейлеринъ ярдым этер.
Ташны сагъ омузынънынъ устюнден котерип ат, — дей бузавчыкъ.
Сандика ойле де япа.
Аювнынъ огюнде бирден юксек дагъ пейда ола.
Бираздан инени быракъалар.
Сыкъ орман осип чыкъа.
Пычакътан исе — пычакъ толу тарла пейда ола.
Лякин аювны булар токътатып оламагъанлар.
Сув толу гугюмни аткъанда исе, аювнынъ огюнде гъает кенъиш ве терен бир голь пейда олгъан.
Демир аюв бирден токътап къалгъан.
Ачувлангъан, не япмасыны бильмей, кийик сеснен багъырыкълагъан, ерни тепмелеген:
— Менден къачып къуртулып оламазсынъ, эпси бир тутарым, — деп, титис сеснен окюрген.
Гольнинъ сувуны ичип башлагъан.
Чокъ ичкен.
Демир къурсагъы сувнен толгъан, аякъ устюнде турып оламай, саллана-саллана, ахыр-сонъу гольнинъ ичине тайып кеткен, богъулып ольген.
Сандиканен бузавчыкъ сагъ къалгъанлар.
Олар аля даа сагъ-селямет ве муаббет яшай экенлер.
# Къашкъыр, чыкъчыкъбалабан ве кийик къуртлар
(Франсыз халкъ масалы)
Куньлерден бир кунь къашкъыр орман ичинден кечип кетеяткъанда чыкъчыкъбалабаннынъ устюне баса.
О заманларда айванлар адамлар киби даа къонуша эдилер.
Чыкъчыкъбалабан да къашкъыргъа шай дей:
— Недай ярамазсынъ, къашкъыр!
Мен киби кучьсюз айванны нечюн басып кечесинъ?
Не шай къопаясынъ?
Эгер истесем, сенден де тез чапарым, артымдан еталмазсынъ.
Кель, инанмасанъ, къавиль этейик: сен де, къашкъыр достларынъ да пешимден чапып, асла етип оламазсынъыз.
— Эй, гъарип, акъылдан тайдынъмы, биз артынъдан етип оламамыз дейсинъми?
— Шай, ярын танъ аткъанда мында достларынънен берабер кель, озен ялысына ким биринджи барып чыкъаджагъыны корермиз.
— Яхшы, гъарип, ярын корюширмиз.
Къашкъыр ёлуны девам эте.
Амма чокъкъа бармай энди кийик къурт ювасына да баса.
Кийик къуртлар ювадан чыкъып:
— Ярамазлыкъ этме, къашкъыр, ювамызны таптама, дейлер.
— Бизлер уфакъ олсакъ да сенден къоркъмаймыз.
Биз истесек сени де, къашкъыр достларынъны да сувгъа батырып йиберирмиз.
Эгер инанмасанъ, кель, къавиль этейик.
— Ха-ха, къурт-къырмыскъа бизни сувгъа батыраджакъ экен, олмайджакъ шей, — деп къашкъыр оларнынъ устюнден куле.
% Эбет, биз, къашкъыр.
— Айса ярын танъ аткъанда сен де, достларынъ да мында келинъиз, сизни озенде насыл батыраджагъымызны корерсинъиз.
— Яхшы, келирмиз.
Къашкъыр озь достларына хаберни аман еткизе.
Чыкъчыкъбалабан исе кийик къуртларнынъ янына бара:
— Достлар, аранъыздан эр кеске хабер этинъиз, мен де бутюн чыкъчыкъбалабанларны ярынгъа чагъыраджам.
Сиз танъ аткъанда озен ялысында оськен таллар ичинде сакъланынъыз.
Къашкъырлар о ерге чапып кельгенде, сиз оларны бир къалдырмай тишленъиз.
— Яхшы, чыкъчыкъбалабан, шай да япармыз.
Кийик къуртлар башкъаларны чагъырмакъ ичюн учып кеткен сонъ, чыкъчыкъбалабан озь достларыны чагъыра.
Олар озен ялысына къадар бутюн ёлда, адым сайын ерлеше.
Эртеси куню танъ аткъанда къашкъырлар анълашылгъан ерде топланалар.
— Сен мындасынъмы, чыкъчыкъбалабан?— деп сорайлар.
— Мындам, къашкъырлар.
Башлайыкъ.
%Къашкъырлар чевре-четке бакъмайып озенге таба тез-тез чапалар ве токътамайып чагъыралар
% — Къайдасынъ, чыкъчыкъбалабан?
Ёл бою сакълангъан чыкъчыкъбалабанлар исе:
— Мындам, къашкъырлар, — деп арды-сыра джевап берелер.
Къашкъырлар озен ялысына барып чыкъкъан сонъ, тал япракълары артындан пейда олгъан бинълернен кийик къуртлар оларны вызылдай-вызылдай тишлеп башлай.
Заваллы къашкъырлар шашып-шашмалап, ашыкъа-ашыкъа сувгъа кирелер.
Къашкъырлар бус-бутюн сув ичинде сакъланалар, тек бурунларынынъ уджу тышта къала.
%— Бурунларыны, бурунларыны тишленъиз! — вызылдай кийик къуртлар ве къашкъырларнынъ бурунларына инелерини батыра берелер.
Бойле этип къашкъырларнынъ эписи сувда богъула.
Чыкъчыкъбалабан ве кийик къуртлар исе гъалебе къазанып, кене ормангъа къайталар.
# Эйикъомшуджылыкъ
__Иншалар джыйынтыгъы__
БМТнынъ Къачакъларнынъ Ишлери боюнджа Алий Комиссарнынъ Идареси — бутюн джиандаки къачакъларны къорчаламакъ ве оларгъа ярдым этмек макъсадынен мейдангъа кетирильген гуманитар тешкиляттыр.
Къачакълар — озь мемлекетлерини зорбалыкъ нетиджесинде терк этмеге меджбур олгъан адамлардыр.
Оларны къачакъларгъа чевирген чокътан-чокъ себеплер арасында энъ эсасы — этник кергинлик нетиджесинде асыл олгъан конфликтлердир.
БМТнынъ Баш Ассамблеясы Къачакъларнынъ ишлери боюнджа Алий Комиссарнынъ Идаресине гражданлыгъы олмагъан шахсларнынъ меселелеринен огърашмакъ вазифесини де юкледи.
Малюм ки, гражданлыгъы олмагъан шахслар эр анги граждангъа менсюп укъукълардан ве имтиязлардан файдаланып оламайлар.
БМТнынъ Къачакъларнынъ Ишлери боюнджа Алий Комиссарнынъ Идареси Къырымда гражданлыгъы олмагъан шахсларнынъ сайысыны эксильтюв ве гражданлыкъкъа малик олувнынъ устюнликлерини айдынлатув боюнджа тедбирлерни омюрге кечирювде Украина укюметине ярдым косьтере.
Къачакъларнынъ Ишлери боюнджа Алий Комиссарнынъ Идареси укюметлер ве тешкилятларнен бирликте ихтималлы конфликтлернинъ огюни алмакъ ичюн фаалиетни кенишлете.
БМТнынъ Къачакъларнынъ Ишлери боюнджа Алий Комиссарнынъ Идареси ве Къачакъларнынъ Ишлери боюнджа Цания Кенъешининъ «Къырымда толерантлы тасиль» адлы лейхасы черчивесинде мезкюр дерсликлерден талебепернинъ фааль иштиракинде файдаланув толерантсызлыкъ алларынынъ сайысыны эксильтмеге ярдым этер ве, бойлеликнен, биринджи невбетте къачакъларнынъ пейда олмасыны азлаштырыр.
Толерантлы тасиль лейхасы Къыргъызыстан Джумхуриетинде де омюрге кечирильген эди.
## Эв музейи
__Османова Майе, 15 яшында, Джанкой ш.__
Меним адым Османова Майе, къырымтатарым, 10-нджы сыныфта окъуйым.
Меним омюр теджрибем даа о къадар зенгин дегиль, тарихнынъ акъикъатыны, сиясетчилернинъ даваларыны даа анълап оламайым.
Бу дюньягъа яваш-яваш ачылмагъа башлагъан козьлеримнен бакъып, ильк сербест адымларымны атам ве этрафта олып кечкен шейлерге мукъайтлыкънен къыймет кесмеге тырышам.
«Эйикъомшуджылыкъ» деп адландырыгъан ярышта иштирак этер экеним, мен гъалип чыкъмакъ я да пара мукяфатыны алмакъны умют этмейим, ёкъ.
Мен ялынъыз, достлар иле къонушув къуванчынен, миннетдарлыкъ дуйгъуларымнен, пайлашмакъ истейим.
Даа да яхшы, мераметли олмакъ, этрафымдаки адамларгъа даа зияде къуванчлар кетирмек истегенимден «къанатларымнынъ» ярдымынен кокке котериледжегимни дуям.
Биз Къырымгъа Андижан шеэринден кочип кельгенде мен 6, Лера адлы къардашым исе — 3 яшларында эдик.
Янымызда не къартана, не къартбабамыз бар эди.
Лякин руслар — Люба апте ве Аркаша агъа — бизни озь торунлары киби севе эдилер.
Олар бизни аля даа севе ве саялар.
Шу себептен, кимерде уйкенлер бутюн бизим беляларымызда рус халкъыны къабаатлап, оларнынъ джеза ве сюргюн этильмесини талап, эткенлеринде, мен акъаретленем ве къоркъам.
Ана-бабамнынъ хатырлагъанларына коре, биз 1988 Джанкой шеэрине кочип кельгенде, къырымтатарларгъа нисбетен мунасебетлер пек агъыр эди.
Лякин бабама достлукъ ве ярдым къолларыны узаткъан ильк адамлардан бири — украиналы Андрей эмдже олгъан.
Олар бизге мусафирликке кельген акъшамлары эвде байрам ола эди.
Ира апте — аилемизнинъ буюк досту — Къурбан байрам вакътында, тутукъланып олса да гъурур иле къырымтатар тилинде: «Байрамынъыз мубарек олсун»,— деп, баба ве анамызнынъ къолларыны алгъанда, юреклеримиз джыллы дуйгъуларгъа тола эди.
Куньлернинъ биринде Украина тарихы дерсинде оджамыз къырымтатарларнынъ озь Ватанларындан сюргюн этильгени акъкъында икяе этти.
Шу сюргюнликнинъ себебини де айтты — Улу Ватан дженки йылларында къырымтатар халкъы хаинлик япкъан эмишлер.
Бизим сынфымызда къырымтатарлардан тек мен эдим.
Пек утанып, сыкъылып, козьлеримден акъкъан яшларны туталмайып эвге къайттым ве экинджи куню мектепке бармагъа къоркътым.
Анам манъа бизим уфакъ «эв музейимизни» косьтерди: бу — къартбабамнынъ дженктен кельген ве сакълы олгъан, сараргъан, эм рус, эм латын языларынен дюльбер язылгъан мектюплери эди.
1954 сенесининъ сентнбрь 25-те чыкъкъан «Правда» газетасынынъ парчасыны да косьтерди.
Оны окъур экеним, капитан Аблялимов Сервер Аблялимович «2-нджи дереджели Ватан дженки» орден иле мукяфатлангъаныны бильдим.
1949 сенесининъ июнь 14-те язылгъан мектюпте исе «Гвардия капитаны, батальон командирининъ муавини Аблялимов Сервер Аблялимович аскерлерлик еминине садыкъ къалып ве Социалистик Ватаныны къорчалап, 1945с.март 26-да джесюрлердже эляк олды,аскерий итирамларнен дефа этильди.
Маджаристан», — деп язылгъан эди.
Эртеси куню мен озь халкъымнен гъурурланаракъ, эминликнен сокъакъкъа чыкътым, «хаинлер» деген сёзни эшитсем де, букюльмез эдим.
Мен олып кечкен вакъианы ич бир вакъыт хатырламагъан ве мени акъаретлемеген сыныфдашларыма озь тешеккюрлеримни бильдирем.
Олар оджамызгъа бакъкъанда, ферасетли олып чыкъты.
Уйкенлер эр шейнинъ джезасыны талап этелер, лякин бу белялар бизим — бала ве торунларнынъ башларымызгъа етеджек.
Бизлер исе, аксине, муаббет яшамакъ, бизим Къырымымызгъа файда кетирмек, Ватанымызны гъайрыдан тиклемек истеймиз.
Къырым — кечмишнинъ дегиль де, шимдики заманнынъ ве келеджекнинъ, яни бизимдир.
Къырым — аджайип ер ве шу дюльберликни зулум ве дженк иле мугъайтмакъ мумкюн дегиль.
Мен Балаларны къорчалав кунюнде «Достлукъ форумыны» кечирмекни теклиф этем.
Бу буюк байрамда Къырымда яшагъан чешит миллетлерге менсюп балалар озь халкъларынынъ тарихы, медениети ве яшайышлары акъкъында икяе этер, шенъленир, бири-бирлерининъ къолларыны тутып, эписи ичюн умумий олгъан бир тюркюнинъ бейитлерини чешит тиллерде йырлар эдилер.
Бунъа «Кичкене Енот» мультфильмден алынгъан тебессюм акъкъындаки тюркю гъает уйгъун олур эди.
Бельки де, бойле этип, буюклерни бири-бирилерини севмеге ве урьмет этмеге, кечмишни хатырламамагъа, келеджекни умютнен беклемеге огретирмиз.
## Эвелин, кель!
__Павел Ольшанский, 8 яшында, Керчь ш.__
Кечкен кузьде озь тувгъан шеэрим Керичте гимназиянынъ 1-нджи сынфына окъумагъа кирдим.
Бизим сыныфымызда чешит миллетлерге менсюп 30 къыз ве огълан окъуй: Автонди — гурджи, Мэри ве Марк — еудийлер, Юра — немсе, Гаяне — эрмени, Луис — испаниялы, руслар, мен — украиним.
Бир кунь сыныфымызгъа Эвелин деген дюльбер адлы къызчыкъ кельди.
Эвелин — къырымтатардыр.
Оджапчемиз экимизни бир ралеге отуртты.
Биз достлаштыкъ.
Дерслерден сонъ Эвелин иле мен бир ёлнен эвге къайтамыз.
Мен онъа чантасыны алып кетмеге ярдым этем.
Ёл бою биз бугуньки хаберлер ве ярын япаджакъ шейлеримиз акъкъында лакъырды этемиз.
Раатлыкъ куньлерининъ биринде Эвелин мени эвлерине мусафирликке чагъырды ве озь тувгъанларынен: ана-бабасынен, къартана-къартбабасынен ве огълан къардашынен таныш этти.
Биз дюльбер донатылгъан софра башында отурып, къавалтылар иле чай ичтик ве мейвалар ашадыкъ.
Эвелиннинъ къартана ве къартбабасындан олар къайдан кельгенлерини сорап бильдим.
Бизим шеэримиз Керичке узакъта ерлешкен Орта Асиядан кочип кельген экенлер.
Чокъ йыллар эвельси, Эвелин ве къардашчыгъы бу дюньягъа даа кельмегенде, къартана-къартбабасы мында, Къырымда, яшагъанлар.
Амма 1941 сенеси июнь 22-де Улу Ватан дженки башлана, 1944 сенеси майыс 18-де бутюн къырымтатар халкъы озь тувгъан топрагъындан — Къырымдан сюргюн этиле.
Йыкъылгъан ве адамсыз къалгъан пек чокъ койлер ярымадамызнынъ харитасы устюнден гъайып олды.
Шимди исе сюргюн этильген халкълар Ана-Юртларына — Къырымгъа къайталар.
Керичте 70-тен зияде миллетке менсюп олгъан инсанлар яшайлар.
Эвелин иле берабер денъизге барып, къыш вакътында бизге кельген ач ве ушюген акъкъуларгъа ем бергенимизни сыкъ-сыкъ хатырлайым.
Бу яз исе Эвелин Москвагъа кетти.
Мен оны сагъындым.
Келеджек язда кель, Эвелин!
## Гогерджинлер
__Галина Руденко, 11 яшында, Лобаново каю__
Бизим коюмизнинъ темелини къойгъанлар — чехлердир.
Атта онъа Богемка да дей эдилер.
Кеченлерде коюмиз 135 яшыны толдурды ве мектебимизге Чехиядан мусафирлер кельдилер.
Мудиримиз: «Балалар, мусафирлеримиз мектепке кельгенде, медениетли адамлар олгъанынъызны унутманъыз!», — деп тенбиеледи.
— Я, биз оларнен насыл этип анълашаджакъмыз?
— Анълашырсынъыз, — деп кулюмсиреди Юлия Павловна.
Мусафирлер — огълан ве къызлар — келип чыкътылар.
Биз оларны селям берип, къаршыладыкъ, олар исе сыджакъ тебессюмлер иле озь тилинде бир шейлер айтып, къолларымызны сыкътылар.
Мектепни доланып чыкъкъанда, олар раатлыкъ ве дюльберликтен айретленип: «О, о!» — деп айта эдилер.
Оларнынъ бегенгенлерини анълаймыз.
Я, тюркюмизни йырлагъан вакъытта олар къуванч иле насыл эль чырптылар!
Мудиримиз акълы эди — достунъны анъламакъ истесенъ, бир чаре тапарсынъ.
Лякин базы вакъытларда аятны анъламакъ кучь ола.
Меним Заринка адлы достумнынъ бизге эр шейни анълатмагъа севген къартанасы бар.
Куньлерден бир кунь мен ондан: «Не себептен сиз яшагъан еринъизни быракъып, Къырымгъа кельдинъиз?», — деп сорадым.
О, манъа: «Ят мемлекетте алмалар алтындан олуп тувгъан юртунъда тикенлер оссе биле, кене де озь юртунъ, эр шейден мукъаддестир,лякин топракъ сенинъдир ве инсан ичюн ондан эйи бир шей ёкъ», — деп насылдыр бир терен ферасет иле джевап берди.
Биринджи сыныфта олгъанда, оджапчемиз бизге гогерджинлер акъкъында икяе эткени аля даа хатырымдадыр.
Къушларны Киевден Иркутск шеэрине саталар.
Гогерджинлер исе эки йыл девамында учтылар,янъы ерде эм ювалары, эм ашлары яхшы эди, амма «алтын юва — ябанджы юва"дыр.
Демек, инсанлар да Ватансыз яшап оламайлар.
Коюмизде чехлер, украинлер, руслар, къырымтатарлар бирлик олып яшайлар ве эпимиз ичюн шу кой — Ватандыр.
Бельки де, даа да яхшы койлер бардыр, факъат бизим ичюн о, энъ къыйметлидир.
## Достлукъ эр шейни енъди
__Бахман Влад, 16 яшында, Феодосия ш.__
Бизим дюньямыз ойле къурулгъан ки, биз чешит миллетлерге менсюп олгъан адамлар арасында яшаймыз.
Буны бизим буюк эвимиз — Къырымда — пек яхшы корьмек мумкюн.
Рус ве украин, къырымтатар ве немсе, булгъар, урум ве еудий, эрмени ве дигерлери якъын къомшулар киби яшайлар.
Белли ки, козьлерининъ, сачларынынъ, терисининъ ренкине бакъып дост сайламакъ мумкюн дегиль.
Яхшы ве ярамай миллет олмаз, тек конкрет инсанлар яхшы ве ярамай ола биле.
Мен немсе миллетининъ векили оларакъ, Къырымда яшагъан немселернинъ тарихыны икяе этмек истейим.
Бизим къартбабаларымызнынъ деделери Русиеге узакъ заманларда кельгенлер.
Олар озь бильги ве усталыгъынен шан-шурет къазангъанлар.
Эмек ве низамны севгенлери ичюн, оларны пек урьмет эте экенлер.
Русие, Украина ве Къырым-эдждатларымыз ичюн тувгъан эв олгъан.
Янъы ватанда узун йыллар девамында немселер башкъа халкъларнен бирликте яшап, берабер чалышкъан ве раатлангъанлар.
Лякин адамлар ичюн буюк фаджиа олгъан II Джиан дженки башланды.
Немселернинъ бир къысмы гъает фена олгъаны ичюн, шу миллетке менсюп олгъан адамларнынъ эписине душман ады бериле.
1941 сенесининъ август 18-и Къырымда яшагъан немселер ичюн дешетли бир кунь олды.
Адамларны мал вагонларына отуртып, Сибирь, Урал ве Къазахстангъа сюргюн эттилер.
Узакъ ёлда ачлыкътан, сувукътан, къыйынлыкълардан пек чокъ адам телеф олды.
Сагъ къалгъанлары исе—орман ве чёльге, яшамакъ ичюн бир-де бир шараит олмагъан ерлерге тюштилер.
Тамам о вакъытларда сувукълар башланды, адамларнынъ чокъусынынъ исе атта къалын урбалары ёкъ эди.
Бу агъырлыкъларгъа даянып сагъ къалгъан инсанларны даа узун муддет девамында душман деп, сая эдилер.
Немселерде ана тиллеринде лакъырды этмек ве окъумакъ, адам акъыллы яшамакъ ве чалышмакъ имкянлары ёкъ эди.
Арадан чокъ йыл кечкен сонъ, немселер ве сюргюн этильген дигер халкълар озь тувгъан ерлерине къайтмагъа чаре булдылар.
Яраларны тедавийлеген шей — Вакъыттыр.
Немселер ве дигер халкъларнынъ арасындаки достлукъ, муаббетлик арта ве къуветлене.
Кеченлерде мен Кефе шеэринде олып кечкен немсе медениетининъ фестивалинде иштирак эттим.
Байрамны, онъа давет этильген чешит мусафирлер: руслар, украинлер, корейс ве эрменилер джан-юректен селямладылар.
Фестиваль иштиракчилери ве мусафирлери шеэрнинъ тарихынен ве итибаргъа ляйыкъ олгъан ерлеринен таныш олдылар.
Мен 1941 с. Кефеде элли бинъ адамдан ибарет олгъан мешур десант гъайып олгъаныны бу ерде эшиттим.
Фашизм чокъ халкъларгъа эсапсыз белялар кетирди.
Мен Марина Цветаеванынъ «Германия» адлы пек кучьлю бир шиирини билем.
Бу шиирде шойле сатырлар бар:
«Ах сувукъ дагълар арасында булунгъан ал янакълы къыз
Германия!
Германия!
Германия!
Масхаралыкъ!
Яры дюньянынъ саиби олды,
Эвельде масаллары, иле шуретли,
Шимди исе танклар иле рыкъма-рыкъ толу...
Бу Германия ичюн масхаралыкъ йыллары олды.
Фашизм инсанларгъа чокъ белялар кетирди.
Факъат кимерде акърадашларым мени фашист, деп чагъыралар.
Шу себептен джаным пек агъыра, немселернинъ эписи фашист олмагъанларыны анълатмагъа тырышам.
Шунынъ ичюн, бельки де, шеэр немсе халкъыны багъышлады ве оны озь топрагъында къолларыны ачып къаршылады.
Шеэр афу этти — фестиваль акъкъында энъ буюк теэссуратым будыр.
Мен ватанымнен гъурурланам.
Достлукъ эр шейни енъди!
Фестиваль байрамгъа чевирильди.
Къырымда биз эпимиз янъы ве эр кес ичюн умумий олгъан Эв къураджакъмыз.
Чюнки бизим бир топрагъымыз ве эр биримиз ичюн озь ышыкъларыны къызгъанмагъан ве бирлигимизни къыздыргъан екяне кунешимиз бар.
# Алтын бешик
# Къарылгъачлар дуасы
Он дёрт яшында эдим.
Энъ асав айгъырларны биле уйретеджек къадар миниджи олгъан эдим.
Атларны пек севердим, окъумадан къачар, йылкъыгъа къошардым, йылкъыда козюме бакъкъан кери, тору, корен, борлу...
Сынлы бир ат корьдимми, къунан, дёнен – бакъмаздым, бир аркъан атар, тутар, ялынына япышыр, юген салар, минердим.
Асав арслан киби къалкъар, инер, сычрарды…
О къутургъан сайын къалын, къара тобулгъы, бу айдамакъ къамчысы, бир йылдырым атешинен башына тюшер, мийини сарсарды.
Асав урькер, фышкъырырды, башыны кениш, мейдан чёллерге чевирир, ешиль, тюзем орюшлерде биткен сары чичеклер, лялелер, келинчеклер, мондалакълар туякъларынынъ алтында эзилир, соларды.
Сонъра ёрулыр, терлер, саврысындан учушкъан беяз копюклер къурур, яваш-яваш ятышыр, алышыр, къамчыдан анъламагъа башларды.
Мен асавларгъа сёзлеримни, истеклеримни бу кумюш саплы, къара къамчынен анълатырдым, тюшюнджелеримни биле...
Анълатыр, сездирирдим, о къадар гузель, енгиль анълатырдым ки, мектепке кетсем оджа тотайым къалын, къыскъа таякъларынен, котеклеринен дёгер, дёгер де бу къадар окъув анълатамазды.
Мен тобулгъым иле асавларгъа аян, джебе, ёргъа, шлаф юрютир; юрюмени, къошманы огретирдим.
Оджа тотайым исе бизге къарылгъачлар дуасындан башкъа окъув бильдиралмады.
Бундай бильгисиз башымла узун, кениш Озю къыры тёпелеринде айлангъан, долашкъан, къыргъан, дёгген, копюрген, анда-мында салдыргъан бир кучюк айдамакъ олгъан эдим.
«...Мин кунне муъминатин, таъибатин, къанитатин, абидъатин, саибатин ве эбкяра...» Буны къарылгъачлар окъур.
Бу оларнынъ дуасыдыр.
«<var>Веъль-мурселят</var>» сюресини окъугъанда, оджа тотайым буны бизге де огреткен, бу «къарылгъачлар дуасыдыр», деген эди.
Буны эман эпимиз огрендик, эзберледик.
Биз сабакъларымызны эджелер, агълар, таякълар астында эзберлегенде, къарылгъачлар мектепнинъ делик, джамсыз пенджересинден кирер, рафларгъа къонар, явруларына бакъа- бакъа, къувана-къувана дуасыны окъур, кучюк, йымшакъ, сары гъагъалы палапанларына да огретир, севе-севе, эджесиз, таякъсыз огретирди.
Бизлер де огренирдик.
Бу гузель, севимли къарылгъачлар окъугъанда бизлер де джанымызман, къулагъымызман динълер, динъледиктен сонъ эпимиз севинир, окъурдыкъ.
Кимерде къарылгъачлар окъур, биз сусар, динълердик.
Кой мектебине пек коп къатнадым.
Бу къаранлыкъ, джанбур бала зинданына кой балалары да кетер эдилер.
Мектепке къушлукътан бурун кетер, кеткенде элимизге бир парча отьмек алырдыкъ...
Этмекке аналарымыз тазе кубюден бираз май, беяз, джылкъы къаймакъ ягъы сюрерди.
Буны уйлен вакъты дагъыдыкъта ашардыкъ, уйленге къадар о дымлы, басыкъ мектепнинъ эски, тютюльген, делик кийизлери, къасырлары астында къарылгъач яврулары дайын тизилир, тиз чёкер, отурырдыкъ.
Сабакълар огюмизде, япракълар ачыкъ, козьлеримиз юкъарыда.
Чатыгъа юва ясагъан къарылгъач палапанларыны саярдыкъ.
Къачан къанатланаджакъ, учаджакъ, дуаларыны окъуйджакълар?..
Буны биз билир, бир-биримизге анълатырдыкъ.
«Учкъан сонъ, – дердик, – истедиклери къадар кезеджек, куледжек, ойнаяджакълар; ойнаша-ойнаша, авалана- авалана коклерге, булутларгъа, ышыкъларгъа юкселеджеклер; оларны эпимиз кинлердик, кинледигимизден шинди тутмакъ, кучюк, индже къанатларыны, тюйлерини юлмакъ, кучюк сары гъагъаларыны къырмакъ истердик...
Бизлер дайын оларны да ойнамакъ, севинмектен, севине-севине яшамакъ, учмакъ, юксельмектен алыкъоймакъ арзу идердик.
Оджа тотайым яваш-яваш, фыса-фыса келир, къапы аркъасындан бизлерни, бизим оюнларымызны, сёзлеримизни, шакълабанлыкъларымызны динълер, сонъ, бирден-бирге къапы ачылыр, кирерди.
Кирген вакъыт эпимиз къоркъар, титрер, агъзымызны ачар, козюмизнинъ кенарындан къылый-къылый бакъышырдыкъ.
О, яваш-яваш келир, юфакъ, сёнюк пенджеренинъ къапалы, ольгюн ышыгъы огюнде отурыр, къапанырды; отурдыгъы заман кольгеси узаныр, кедиге ошарды; эпимиз корер, фыкъыр-фыкъыр кулердик.
Сонъра эпимизни сыра-сыра тизер, «<var>Теббет</var>», «<var>Къул я</var>», «<var>Инна атейна</var>» сюрелерини окъутыр, къызар, копюрир, ачувланыр, алын тамарлары къабарыр, таякъларды...
Ич бир шей анъламаз, огренмездик, солукъ-солукъ агълар, сонъра къоркъар, сусардыкъ.
«Э, окъу!» эмрине къаршы эпимиз юткъуныр, салланырдыкъ, кой огюнде толкъунгъан богъдайлардай саллана-саллана, юткъуна-юткъуна окъурдыкъ.
Бу къара-къара анълашылмаз, индже арап лафларыны эджелер, текрар-текрар окъур, анъламаз, анъламагъанымыз ичюнми – бильмем, ич де бир шей огренемездик.
«<var>Веъс-семаи затеъль- бюрудж</var>»ны башлагъанда, оджа тотайым тилимни он беш капикмен бургъанды.
Бургъанда: «Писмилля, окъумыш ол!» – дегенди.
Бурса да, къопарса да, меним тилим кельмеди, кельмееджекти.
Анъламай эдим ки...
> Заман заман экенде,
Эвель заман экенде...
Опюк улема экенде...
Къарылгъач къады экенде...
Дувадакъ муфти экенде...
Бу узун текерлемелермен башлагъан эртегелер оджа тотайым кеткенимен башлар, битмез, тюкенмезди.
Узун-узун масаллар айтыр, динълетирдик.
Мавултай пек коп эртегелер, джумакълар, тапмаджалар билирди.
Бильген масалларыны динълегенге де айтыр, динълемегенге де, анълатыр, динълетирди.
Айткъанда кучюк кулер козьлери кучюлир, юварлакъ, чыкъыкъ, мини-мини янакълары къызарыр; ичини чекер, татлы татар тилимен анълатыр, санки бир озен, санки бир канарья.
Татлы-татлы сёйлер, копюрир, ташар, севе-севе динълетирди.
Мавултайны эпимиз севердик, о сёйлерсе эпимиз, эр ер токътар, сусар, къарылгъачлар биле сусар, оны динълерди.
Мен мектепке мечин йылы киргендим.
Улю йылы, сычан йылы «Аптиек» окъудым, тавшан, джылкъы, барс, йыланда – Къуран, Теджвид, Ильм-и ал.
«Кесик баш» дестаны биткен сонъ, мектептен чыкъкъандым.
Артыкъ мен бол-бол коренлерге, торуларгъа, борлуларгъа къавушкъан, артыкъ бу йири козьлю ипек ялынлы севгили айгъырлар тамамыйла меним олгъан эди.
Эр кунь бирини минердим, миндигим заман эски, узакъ Татарстан чёллеринде бир тавушла бинълердже джав къайтаргъан, душман бозгъан бир башбугъ пертавыман коксюм къабарыр, юрегим урурды.
Озюми бир хан яхут бир батыр зан этердим.
Къалпагъымны эгер, мингенимни мамузлар, яваш-яваш аян, джебе верирдим, сонъра солгъа-сагъгъа бир-эки къамчы патлатыр, долу тизгин быракъырдым...
Тена, къулан чёллерде сычрар, синер, дерьялардай толкъунгъан ешиль пиченлер, къырмызы, мавы чичеклер, маматекелер устюнде бир къара копюк киби учар, фырлардым.
Атым индже, узун бойнуны узатыр, къулакъларыны къысар, къошар, чапар, санки бир къуршун, санки бир сагъын о.
Фырыл-фырыл учкъанда сачларым культе-культе ельпирер, санки бир татар тугъу.
О заман юрегим осер, къарувым къат-къат артарды.
Козьлерим къызарыр, корьмез олурды, къулакъларымда юреклерге къоркъу верген угъултылар ишитирдим.
Чичекли, къокъулы кениш оваларгъа кунеш алтын ярыкъларыны тёккенде мен джавлугъымны байракъ, тобулгъымны къылыч япмакъ, бу гузель, ешиль чёллерге къырмызы къанлар тамлатмакъ истердим...
Шай, шай!..
Мен де эски деделерим дайын джав къайтармакъ арзу этердим.
Огюмден тавшанлар, тилькилер сычрар, къалкъар, къачарларды.
%
Кимерде узакъларда бир дувадакънынъ ахмакъ-ахмакъ кезиндигини корердим...
«Рушдие», дедилер, бир мектеп ачылды.
Ишиттим, къоркътым, тюшюндим: мектеп – эвет, мектеп.
Оджа тотайымнынъ таякълары эсиме тюшти.
Аджы-аджы титредим, элимдеки къамчы ерге тюшти.
Рушдиеге мени де яздырдылар.
%
Кой балалары, текрар топландыкъ, девелерни, къойларны башкъа чобанларгъа ташладыкъ, чёллерден, сюрюлерден, беяз, памукъ къозулардан айрылдыкъ.
Мектепнинъ буюк, чифте къанатлы, акъ боялы къапысындан ичери кирдик.
Кирдигим заман юрегимде бир енгиллик, анълашылмаз бир шей... бир къуванч туйдым.
Юксек, беяз бир япы, кениш, буюк пенджерелерден парыл-парыл ышыкълар тёкюле эди.
Сыралар сыра-сыра тизильген, къаршыда къара, ялпакъ, эки туякълы бир тахта тура эди; къара къалпакълы, къырмызы черели бир йигит джуре, кезине, джурьгенде сёйлей, окъуй, окъута, анълата эди.
Ачыкъ, буюк татар сёзлеримен анълаткъанда эр сёзю къафама бир къамчы къадар оте, мийим дёне эди.
Бу, рушдиенинъ баш оджасы эди.
Эртеси кунь эпимизге бир бичимде рубалар кестирди.
Енъи-енъи гузель кягъытлы китаплар верди.
Къалем, кягъыт, дефтер, бор дагъытты.
Эм окъута, эм яздыра эди; кимерде къара тахтагъа чыкъара, бизге энъ парлакъ, энъ нурлу окъувларны бу кениш къара тахтада окъута, огрете эди.
Бираз окъутыр, ойнатыр, тынышлатырды.
Оюн ичюн мектепнинъ гузель, темиз сары къумларман безенген кениш бир багъчасы варды.
Багъчада кунешнинъ сыджакъ, алтын нурлары арасында чапар, сычрар, салынджакъ тепер, топ ойнардыкъ.
Оджамыз да ойнарды.
Бизге бильмедигимиз оюнларны огретир, ойнамагъа алыштырырды.
«Яшамакъ, – дерди, – ойнап олмакътыр».
Эпимиз кулер, ойнар, ойнай-ойнай ёрулыр, терлер, безердик.
О заман: «Айды, мектепке!» – эмрине къаршы къувана-къувана къошар, севине- севине окъумагъа башлардыкъ.
Оджамыз бизни север, окъшар, текрар девам этер, окъутыр; окъуткъанда биз язар, динълер, джан-къулагъымызман динълердик.
Биз шимди оджамыздан къоркъмаз, оны севердик, сабакъларымызны севе-севе окъур, огренирдик: исап, тарих, эндесе, джогърафия... огрендик.
Тарихтан темелимизни, союмызны, асыл, буюк аталарымызны, эски татарларны таныдыкъ.
Джогърафия бизге отурдыгъымыз, ойнадыгъымыз, яшадыгъымыз топракъларнынъ, кездигимиз къулан чёллернинъ кенарларыны огретти; чагълая-чагълая, юварлана-юварлана акъып кеткен чайларны, ырмакъларны, толкъуна-толкъуна, чайпала-чайпала копюрген, ташкъан денъизлерни, мавы кольгели дагъларны, денъизлернинъ деренлигини, дагъларнынъ буюклигини огретти… Яраданнынъ буюклигини огретти.
Биз шинди эм окъуй, эм ойнай эдик.
Ойная-ойная, къувана-къувана яшай, огрене эдик.
Окъудыгъымызны анълай, биле, бильдигимиз ичюн оджамызны пек севердик.
Сонъра бабамызны, анамызны севе, башкъа бир бильги, башкъа бир туйгъуман севе эдик.
Китапларымызны севердик, къалем, кягъыт, тебеширимизни севе, сыраларны севе, къара тахтаны биле севе эдик.
Мектепни, багъчасыны севе, бутюн коюмизни, кой татарларыны севе эдик; коюмизде, къомшумызда бизим окъугъанымызны севген русларны да севе эдик.
Бильгеннен, анълагъаннан, таныгъаннан сонъ ташларны, джуйбарларны, бутюн джианны севе эдик...
Сонъбаарды.
Кузьнинъ яланджы кунеши сарышын бир черемен куле эди.
Узакъта къара къаргъалар къалын, къаба тавушларыман къычыра эдилер.
Чичеклер солукъ, япракълар сараргъанды.
Коклерге, бошлукъларгъа узангъан мавы дагъларнынъ мынарлы башларында къара булутлар къайнашады.
Ава сувукъ...
Сувукъта бузлагъан, тюйлери урьперген кучюк къушчыкълар, сыйырчыкълар багъчада, агъачларда джыйылгъанлар, сессиз-сессиз отедилер.
Мектепке кирдим, киргенде мектепни, сыраларны, дуварларны, эр ерни, эр кошени монъ, сувукъ корьдим.
Оджа далгъын-далгъын отурады.
Бенъзи солукъ, козьлери ренксиз, тюшюне, тасарлана эди.Янында эсмери, узун-узун борнузлы , къонъур сакъаллы бириси варды.
Бу, къады эди.
Мен къады эфендини ярмалыкъта бир къонъур огюз саткъанда корьгендим, таныдым.
Къады отурады.
Отурдыгъы ерде къыбырдады, бир кягъыт чыкъарды, оксюрди: – Буюклерден эмир вар: исап, тарих, джогърафия окъутмакъ шериат тюгюль.
Татар тили окъутылгъан мектеплер къапатыладжакъ...
Эр ер тымды.
Эпимиз тонъдыкъ, индемей эдик.
Мектеп бир дженазе эвине ошагъан эди.
Эр ер къара, бош, кимсе бир шей айтмай эди; ялынъыз багъчада бир къарылгъач кесик-кесик дуасыны окъуй эди.
Мен ичин-ичин: «Заваллы къарылгъач! – дей эдим. – Окъу, окъу!
Сонъра сенинъ де дуанъны окъутмаяджакъкъа ошайлар, сенинъ де кучюк, гузель агъзынъны багълаяджакълар...» Кучюк, гузель козьлеримен бутюн аркъадашларым къадыгъа бакътылар, сувукъ, донъукъ, агълагъан бакъышларыман къадыны, буюклерни къаргъай эдилер.
Сонъра оджа фары, гурьбюз омузларыны котерди, аякъкъа къалкъты, къырыкъ, титрек бир сесмен: – Къардашларым! – деди.
– Сизге мен сонъ дерсимни де айтайым.
Сиз баба ве ананъызны, Яраданынъызны северсенъиз, татар тилини де севинъиз...
Даа айтаджакъты, сеси битти, нефеси тыкъанды, богъукъ-богъукъ лафлар эрий, дудакълары арасында оле, ишитильмей эди.
Агълагъаныны бизден сакъламакъ истеди, сакълады, къанлы козьяшларыны юрегине акъытты.
Мен агъламакъ, бу буюк татарнынъ бойнуна сарылып козьяшлары тёкмек, бошанмакъ истей эдим.
Мектептен чыкътыкъ, къады эфенди мектепнинъ беяз, лекесиз къапысына бир къара килит урды, кетти.
Бутюн балалар агъладылар, агълагъанда мен козьлеримден бир тамла яш акъытамай эдим.
Мен шимди урмакъ, девирмек, эзмек, енмек... мектепнинъ къапысына астыкълары агъыр, къара килитни къопармакъ, атмакъ истей эдим, «къопармакъ – бойнумнынъ борджу олсун», дей эдим.
Тамарларымдаки къара къанлар копюре, козьлерим къарара, къулакъларымда юреклерге къоркъу верген угъултылар ишите эдим.
# Къырымтатарларнынъ аталар сёзлери
## ХАЛКЪ
Алладан да къоркъмаз, халкътан да утанмаз.
Атайланып къазыгьын тапар, йигит айланып элин тапар.
Бабасын алдаткъан джемаатны да алдатыр.
Джемаат къазаны атешсиз къайнар.
Джемаат кескен пармакъ къанамаз.
Озь-озюнъни макътама — халкъ сени макътасын.
Талакъа иши тез битер.
Тек бабанынъ огълу олма, халкънынъ да огълу ол.
Халкъ котерильсе — сен де тур.
Халкънынъ йыры узакътан эшитиле.
Халкъ уфюрсе — боран къопар.
Халкъ сусса да — ташлар сесленир.
Халкъ юрген ёлдан юр.
Халкъта олгъан — падишада олмаз.
Халкънынъ сёзюн ташлама, эльнинъ акькъын ашама.
Халкъ айтмаз, айтса — хата айтмаз.
Халкъ иши — акъ иши.
Халкънынъ кучю — ель кучю, сель кучю.
Халкънен бирге къара кунь де — байрам.
Халкънынъ бир эви бар — о да Ватан.
Халкъны яманлагъан козьсюз кьалыр.
Халкъ севсе — дюнья север.
Халкъ котергенни кимсе йыкъалмаз.
Халкъ ишанчыны джоймакъ къолай, тапмакъ — къыйын.
Халкъ ерде йылан йылышкъаныны дуя.
Халкъкьа бирлик — къушкъа кьанат.
Халкъкьа зарар кетирген, кимсенинъ хатрини саймаз.
Халкъ ичюн яша, халкъ ичюн оль.
Халкъ яхшылыкъны унутмаз.
Хангьа ярамагъан, халкъкъа ярай, Халкъкьа ярагъан, хангьа ярамай.
Эль агъызына элли аршын без етмез.
Эль олгъан ерде батыр бар.
## ВАТАН
Ана киби яр олмаз, Ватан киби ер олмаз.
Ана юртунъ аман олса, тюс-чырайынъ сарармаз.
Башкъа ильнинъ султаны олгъандже, озь илинънинъ чобаны ол.
Боденинъ эви ёкъ: къайда барса — пийпылдакъ!
Бульбульге алтын къафес биле — тюрьме.
Ватан севгиси севгилернинъ энъ буюгидир.
Ватан — экинджи ананъ.
Ватан ичюн откъа тюшсенъ — янмазсынъ!
Ватанперверлик озь улькенъни огренювден башлай.
Ватан догъмуш ана исе, гъурбет иль — огей анадыр.
Ватан кунештен гузель, алтындан къыйметлидир.
Ватаныны унуткъан киши — адашкъан киши.
Ватангъа хиянет- озюнъе хиянет.
Ватанынъа хызмет эткенинъ — озюнъе хызмет эткенинъ.
Гъурбетликге олмагъан, Ватаннынъ кьадрини бильмез.
Гъурбетлик гульни солдырыр.
Ит-тойгъан ерине, йигит-тувгъан ерине.
Козьсиз яшамакь мумкюн, Ватансыз яшамакъ — къыйын.
Къушнынъ да тувгъан ювасы бар.
Тувгъан ана — бир, тувгъан ер де бир.
Тувгъан-оськен еринъ алтын-кумюш ягъгъан ерден яхшыдыр.
Тувгъан еринъ — алтын бешик.
Тувгъан ильнинъ ери — дженнет, суву — шербет.
Халкъкьа хиянет — Ватангъа хиянет.
Эски юртнынъ къадири янъысында билинир.
Эр кеснинъ догъгъан ери — Багьдаддыр.
Юрту байнынъ озю бай.
Ярындан айырылгъан еди йып агълар, юртундан айырылгъан — бутюн омюр агълар.
## БИРЛИК
Бир баба докъуз баланы беслер, докъуз бала бир бабаны беслеп оламаз.
Бирлешкен бинъни йыкъар.
Бир къолдан давуш чыкъмаз.
Джемаат аткъан таш узакъкъа тюшер.
Джемаат санъа дегиль де, сен джемааткъа уймакъ керексинъ.
Кенъешип тикильген халат тар олмаз.
Сюрюден айырылгъан къойны борю ашар.
Тама-тама голь, ич таммаса — чёль олур.
Торгъайлар топнен учалар.
Чокътан къоян биле къуртулмаз.
Эки киши йылышса, бир кишиге ер ачылыр.
Эки ярым — бир бутюн.
## ЭМЕК
Агъыр иштен къачма, енгилине чапма.
Адамны адам эткен иштир.
Айван олер — териси къалыр, адам олер — иши къалыр.
Алтын атеште билинир, инсан — иште.
Ат къазаныр, эшек ашар.
Ашыкъкъан ишке шейтан кирише.
Багъны бакъсан — багъ олур, бакъмасанъ — дагъ олур.
Балакъ сыланмай балыкъ тутулмаз.
Бошбогъазлыкъ иле иш битмез.
Бош тургъандан, бабанънынъ сакъалыны юлкъ.
Джевизни ярмай, ашыны ашамазсынъ.
Ишлеген демир тотланмаз.
Ишни башлама, башласанъ — ташлама.
Иште терлемегеннинъ къазаны къайнамаз.
Иштен къоркъмагъан, къыштан къоркъмаз.
Къачып кетсенъ, сачып кет.
Сабангьа япышкъан ач къалмаз.
Сен агъа, мен агъа, бу сыгъырны ким сагьа?
Тарлада изи олмаганнынъ, софрада юзю олмаз.
Тенбельге иш буюрсанъ, санъа акъыл огретир.
Тенбель эки ишлер, сонъунда — пармагъын тишлер.
Топракъны алдаткъан — озюни алдатыр.
Хаста бир оле, тенбель эр кунь оле.
Чёльге — сабан, къойгъа — чобан.
Чобаннынъ аягъы етмеген ерге -таягъы етер.
Эмектен дост артар, ошектен — душман.
Эрте тургъаннынъ иши тез битер.
Язда башы пишмегеннинъ, къышта ашы пишмез.
## ЗЕНААТ
Алим барда тилинъни тый, уста барда — къолунъны тый.
Анадан корьген тон бичер, бабадан корьген — окъ ата.
Анълы шегиртустазын озар.
Баба унерин ташлама.
Баба унери балагьа мирас.
Зенаат — алтын билезлик.
Зенаат — инсаннынъ байлыгъы.
Зенаатсыз адам тузсыз ашкъа бенъзей.
Йигитке етмиш зенаат биле аз.
Къушкъа — къанат, кишиге — зенаат.
Къыркъта зурна чалмагьа огренип башлагъан (обир) анавы дюньяда чалар.
Торгъайны биле къасапчы кессин (сойсын).
Унери бар ач къалмаз.
Унери къолда берекет бар.
Унерининъ артыгъы ёкъ.
Унер — эрнинъ къанаты.
Унерсиз адам емишсиз терекке бенъзер.
Унерсизге дюнья тар.
Уста уста дегиль — яптыргъан уста.
Хырсызлыкъ да бир зенаат: огрен, лякин япма.
Чобан чобан олса, текеден улакъ алыр.
Шегирт ишни чокь бозар, бир кунь келир — усгасын озар.
Шегирт олмай, уста олмазсынъ.
Эр зенаатнынъ сыры бар.
## БИЛЬГИ
Алим атанъдан буюк.
Алим олмакъ къолай, адам олмакъ къыйын.
Баланы мектепсиз къалдырмакъ — оны эвден къувмакътыр.
Билеги кучьлю — бирни йыкъар, бильгиси кучьлю — бинъни йыкъар.
Бир китап бинъ адамны огрете.
Бильген бильгенин ишлер, бильмеген — пармагъын тишлер.
Бильген бильгисине ишаныр, бильмеген неге ишаныр?
Бильмемек айып дегиль, бильмеге истемемек айып.
Джаиллик факъырлыкътан бетердир.
Джаным илимге къурбан олсун!
Илим — акъыл чокърагьы.
Китап — бильги анахтарыдыр.
Къалем къылычтан кескиндир.
Мектеп корьмек — инсан ичюн девлеттир.
Огрендим — деме, анъладым — де.
Окъумакъ — иненен къую къазмакъ.
Окъумакъ къайгъылыдыр, сонъу сайгъылыдыр.
Окъумакънынъ эртеси — кечи ёкъ.
Окъувнынъ сонъуна чыкъмагъан джаильден бетер.
Сен огренмесенъ, заман сени огретир.
Эти — сизнинъ, кемиги — бизнинъ.
Яхшы китап — гузель бир аркъадаштыр.
Яшлыкъта бильген -ташкъа язгъан, къартлыкъта — бузгъа язгъан.
## АКЪЫЛ
Акъыл яшта дегиль де, баштадыр.
Акъыл базарда сатылмаз.
Акъылсызман аш ашагьандже, акъылпыманташташы.
Акъыл къазанына бир чёмюч бахт керек.
Акъылы ёкънынъ зевкъы артыкъ.
Акъылы кескиннинъ эли алтындыр.
Акъылы къыскъанынъ омюри де къыскъа.
Акъыллы бир ташкъа эки кере сюрюнмез.
Акъыллы ойлагъандже, дели ишини битирир.
Акъыллыгъа айттым — анълады, бильди, акъылсызгъа айттым — шакъылдады, кульди.
Акъылнен иш туткъан алданмаз.
Акъылдан артыкъ байлыкъ ёкъ.
Акъылсыз достунъ олгъандже, акъыллы душманынъ олсун.
Анъкъав оюн бозар, тентек той бозар.
Атанынъ акъыллы огълуна байлыкъ не керек — озю тапар; атанынъ акъылсыз огълуна байлыкъ не керек — о джояр.
Ачув — душман, акъыл — дост.
Башта олмаса — котек файда бермез.
Башта акъыл олмаса, эки аякъкъа зор келе.
Башлы киши ташны аш этер.
Бир дели къуюгъа таш ташлар — къыркъ акъыллы чыкъарамаз.
Дамсыз ашкъа туз, акъылсыз башкъа сёз файдасыз.
Делиге къалпакъ ал десенъ, баш алыр.
Делининъ етмиш эки тюрлюси бар.
Козь — корьмек ичюн, акъыл — бильмек ичюн.
Къыркъ кере дели десенъ, эр кес дели олур.
Татарнынъ акъылы сонъундан келе.
Тюедай боюнъ болгъандже, тюймедий акъылынъ болсын.
## ТИЛЬ
Абайламай сёйлеген, авурмай олер.
Айтылгъан сёз — атылгъан окъ.
Акъ сёз акъкъан сувны токътатыр.
Акъылы къыскъанынъ тили узун.
Аркъаннынъ узуны яхшы, сёзнинъ — къыскъасы яхшы.
Аталар сёзюнде алтын бар.
Атнынъ яхшысыны тизинден билерсинъ, йигитнинъ яхшысыны тилинден.
Бош дегирмен сувсыз да тарта.
Джемаатнынъ сёзю дагъ авдарыр.
Догъру сёз къылычтан кескиндир.
Инанма кишининъ сёзюне, инан озюнинъ козюнъе.
Инсан олер, айткъан сёзю къалыр.
Коп юрген адашыр, коп сёйлеген — янълышыр.
Котекнен анълатма, лафнен анълат.
Къыйыш отурсанъ да, догъру сёйле.
Къулакъ — эки, агъыз — бир, эки динъле, бир сёйле.
Къылыч ярасы тюзелир, тиль ярасы -тюзельмез.
Лафнынъ сонъу башындан белли.
Сёз агъызындан чыкъкъандже — сенинъки, агъызындан чыкъкъан сонъ — эльнинъки.
Сёзю сёзге ошамаз, агъызы сёзден бошамаз.
Сёйлеген — эке, динълеген — джыя.
Сёйлегенинъ кумюш олса, индемегенинъ — бинъ алтын.
Севдирген де тиль, бездирген де тиль.
Сорай-сорай Стамбулны тапарсынъ.
Сыйламагъа пулунъ олмаса, сийпамагъатилинъ олсун.
Таякъ эттен отер, сёз сюектен отер.
Тиль сюексиз, лякин сюеклерни сындыра.
Тиль акъылнынъ теразесидир.
Тиль — юрекнинъ анахтары.
Тильнинъ узуны деллялгъа керек.
Тильнинъ уджунда къылычнынъ кучю.
Чокъ бильсенъ де, аз сёйле.
Чокъ сёз — эшекке юк.
Юрмеге бильмеген ёлны бозар, сёйлемеге бильме- ген лафны бозар.
Юрсенъ — ер бегенсин, сёйлесенъ — эль бегенсин.
Яхшы сёз балдан татлы.
Яхшы сёз — джан азыгъы, яман сёз — баш къазыгъы.
## ВАКЪЫТ
Акъкъан сув кери къайтмаз, кечкен вакъыт арткъа къайтмаз.
Атылгъан таш кери къайтмаз.
Бугуньки тавукь ярынки къаздан хайырлы.
Бу дюнья бостан киби: бири осе, экинджиси пише, учюнджиси тюше.
Вакътында сачылгъан гуль, вакътында чечек ачар.
Дюньянынъ малы дюньяда къалыр.
Вакъытсыз къычыргъан хоразнынъ башыны кеселер.
Заманына коре кеманеси.
Къазан къайнагъанда чёмючнинъ фияты ёкъ.
Тиши ашкъа еткендже, башы ташкъа етер.
Эр “бугуннинъ” озюнинъ “ярыны” бар.
Яш осе, къарт чеке.
## ДОГЪРУЛЫКЪ
Акъикъаткъа олюм ёкъ.
Арфе куню ялан айткъаннынъ, базар куню юзю къызарыр.
Бетине айткъанынъ айыбы ёкъ.
Догъру ёлда йыкъылгъан тез турар.
Догъру ёлнен кеткен ёрулмаз.
Догъру сёз емин истемез.
Догърулыкъ сарылса да, йыкъылмаз.
Догърулыкъкъа дагълар да бойсуныр.
Догърусыны айткъан бабасына ярамаз.
Яланджы — джемаат душманыдыр.
Яланджынынъ шааты янында олур.
Яланнынъ ёлу къыскъадыр.
## ТЕРБИЕ
Агъызыны япсанъ, буруны сёйленир.
Айтмагъа утанмагъан, япмагъа да утанмаз.
Ана сютюнен кирмеген, сыгъыр сютюнен кирмез.
Арсызгьа хырсыз ёлдаштыр.
Арсызнынъ бетине тюкюргенлер де, о ягъмур ягъа деген.
Баланы бозмакъ истесенъ — макъта.
Итнинъ ырылдашкъаны — селямлашкъаны.
Къабалыкъны незакетенъер.
Кестане къабугъындан чыкъкъанда, къабугъыны бегенмеген.
Къапы ачыкъ олса да, къакъып кир.
Къуш ювасында корьгенин япа.
Озюнъден буюкке ёл бер.
Тал экенде эгмесенъ, таякъ олгъанда эгмезсинъ.
Таякнен бала тербиеленмез.
Эдеп базарда сатылмаз.
Энъ сайгъылы мирас — эдептир.
## АНА-БАБА ВЕ БАЛА
Агъламагъан балагъа эмчек бермезлер.
Агьласа — анам агълар, къалгъаны — ялан агълар.
Адамнынъ мейвасы — бала.
Айланчакъ олса да, ёл олсун; чиркин олса да, огълан олсун.
Ана балагъа эки козьнен бакъар, баба — бир козьнен.
Ана къаргъышы тутмаз.
Ана — юртнынъ диреги.
Ананъ-бабанъ санъа омюр берген, сагълыкъны исе озюнъ тап.
Ана-бабанъа не япсанъ, алдынъа шу келир.
Ананъ-бабанъ огют берип анълатыр, аят исе, сыртнынътепип анълатыр.
Ананынъ гонълю — балада, баланынъ гонълю — далада.
Ананынъ юреги “балам” деп узюле.
Ананъны аркъанъа минсетип Кябеге алып барсанъ да, кене де онъа борджлу къалырсынъ.
Ананънынъ ургъаны агъыртмаз.
Анасыз бала — бахытсыз бала.
Анасыз къурт бал джыймаз.
Аюв баласына “аппагъым”, кирпи баласына “йымшагъым” дей.
Багъдад киби шеэр олмаз, ана киби яр олмаз.
Бал татлы, балдан да — бала татлы.
Бала йыкъыла-йыкъыла — буюк ола.
Бала сувгъа тюшсе, анасы атешке тюшер.
Бала — эвнинъ гулю.
Балалы эв — базар, баласыз эв — мезар.
Балалы эвде сыр турмаз.
Баланы тапмагъа бильдинъ, бакъмагъа да биль.
Баланынъ пармагъы агъыртса, ананынъ юреги агъыртыр.
Баланы бешиктен огрет.
Баласыз эв — тузсыз аш.
Бир бала джавдан бетер.
Дюньяда ана-бабадан башкъа эр шей тапылыр.
Етимге огют берген чокъ, лякин отьмек берген ёкъ.
Иесине коре биеси, бабасына коре баласы.
Оладжакъ бала бешигинден белли.
Софраны мусафир яраштыра, эвни — бала.
## КЪОРАНТА
Акъыллы апакъай — хазине.
Акъайнен яшагьан тул апайнынъ алыны бильмез.
Анасы макътагъан къызны алма, халкъ макътагъан къызны ал.
Атасыны корь де, огълуна къызынъны бер.
Апай ачувланса, къар устюнде къазан къайнатыр.
Апай джарис олса, онынъ дюльберлигинден не файда?
Апайынынъ яманы озю де кунь корьмез, акъайына да кунь косьтермез.
Апайсыз акъай ольмей, дюнья раатлыгъыны да корьмей.
Апайынъ яхшы олса, омюринъ узун олур.
Анасына бакъ — къызыны ал, кенарына бакъ — безини ал.
Бабасына (атасына) огъул олмагъан, апайына къул олур.
Киевинъ яман олса, къызынъны къабаатла, келининъ яман олса огълунъны къабаатла.
Къомшунынъ къадыны къыздай, тавугъы — къаздай.
Къоранта — бахтнынъ анахтары.
Къуда къуданы озгъаргъандже, танъ атар.
Мал — барлыдан, къыз — джарлыдан.
Ойнашынъа ишансанъ, къоджасыз къалырсынъ.
Онъгъан къадын арыш унны харап этер, онъмагъан — ашлыкъ унуны этер.
Онъгьан къадын эвини къандалай тутмаз.
Эвни эв эткен — къадын.
Эки апай олгъан, къаргъыштан олер.
Эрнен къадын арасына эси кеткен (олмагъан) киришир.
Яман апакъайнынъ акъайы тез къартая.
## ДЮЛЬБЕРЛИК
Гузель гузель дегиль, джан севген гузель.
Гузеллик базарда сатылмаз.
Гузеллик — Алла берген байлыкъ.
Гузеллик гонъюль аздырыр.
Гузельни корьсен — козьге файда, севсенъ — юрекке файда.
Дагъ дюльберлиги — ташта, адамнынъ дюльберлиги — баштадыр.
Дюльберликт тойда керек, муаббетлик — эр кунь керек.
Етмиш йылдыз догъса да, ярыгъы айгъа етмез.
Кокни — йылдыз, йигитни — мыйыкъ (сакъал), къызны — сач яраштыра.
Пек безенген — бездирир.
Сыргъа такъкъан — сырланыр.
Эр гузельнинъ бир мини бар.
## МУСАФИРЛЕР
Бир кунь мусафир, эки кунь мусафир, учюнджи кунь — кет кяфир!
Бош софрагьа отуртмайлар.
Еди яшлы мусафирни етмиш яшлы къонакъбай къаршылайджакь.
Кельген мусафирни къувма, кетеджек мусафирни — тутма.
Къонакъбай мусафирнинъ зшеги.
Мусафир кельсе — эт пише, эт пишмесе — бет пише.
Мусафирге: “Ашайсынъмы?” дегенинъ — “Ашама” деген киби.
Мусафирнинъ эки кере хатирини саялар: бир кельгенде, бир кеткенде.
Мусафирнинъ истеги — къонакъбайгъа эмир.
Сийрек мусафирни сыйламакъ къолай.
Чагъырылмагъан ерге барма, чагъырылгъан эвден — къалма.
Эвинъ тар олса да, гонъюлинъ кенъ олсун.
## КЪОМШУЛАР
Босагъанъ алтындан олса да, кене де къомшунъа мураджаат этерсинъ.
Къомшу къомшунынъ кузьгюси.
Къомшугъа «кель» демек къолай, «кет» демек къыйын.
Къомшунъ бай олсун: бермесе де, сорамаз.
Къомшу къомшудан эрте турмагьа огрене.
Къомшунъ яхшы олса, сокъур къызынъ биле акъайгъа чыкъар.
Къомшунъа яманлыкъ истегендже, озюнъе яхшылыкъ исте.
Къомшунънынъ башы агъырса, сен къурсагъынъны сийпа.
Кульме къомшунъа — келир башынъа.
Макъат сатсанъ къомшунъа сат: кенарында отурырсынъ.
Озюнънинъ ким экенинъни бильмеге истесенъ, къомшунъдан сора.
Эвинъде не олгъаныны — къомшунъдан сора.
## ДОСТЛУКЪ
Агъызынъ толу къан олса да, душманнынъ янында тюкюрме.
Бинъ дост — аз, бир душман — чокъ.
Борюнен дост олсанъ, копегинъ (итинъ) янынъда олсун.
Дагьны юксекдеме: талал этсенъ, сыкъарсынъ; душманны кучьлю деме: даврансанъ йыкъарсынъ.
Достагълатып, душман кульдирип айтыр.
Дост башкъа бакъар, душман — аякъкъа.
Дост къара куньде белли ола.
Дост кескин айтыр, душман — йымшакъ.
Дост хатирине чий тавукъ биле ашала.
Достнынъ кельгени — байрам.
Душманынъ сычан олса да, кучюнъ арсландай олсун.
Ичек-бавур эт олмаз, эски душман дост олмаз.
Копекнен дост ол да, таягъынъны элинъден ташлама.
Къусурсыз дост къыдыргъан — достсыз къалыр.
Муаббетлик бир кунь, достлукъ — бутюн омюрлик.
Тар ерге бинъ дост сыгъар, бир душман сыгъмаз.
Урбанынъ янъысы яхшы, достнынъ — эскиси.
Эйи дост акърабадан эйидир.
Эль арасында элли достунъ олсун.
Эр кеснен дост олма, бильмеген кишинънен ёлгъа чыкъма.
Яман дост — ашкъа ортакъ, башкъа — токъмакъ.
Яман тувгъанынъ олгъандже, яхшы аркъадашынъ олсун.
Яхшы дост айырылмаз.
Адамнынъ яманы тувгъаныны яманлар.
Айванны аджымагъан, инсаины да аджымаз.
Алтынны тот басмаз.
Бир яман еди сокъакъкъа зарар кетире.
Гонълю къаранынъ юзю къара.
Домуздан домуз догъар.
Дюльберлик-учь куньлюк, яхшылыкъ-омюрлик.
Ичи къаранынъ юзюнде нур олмаз.
Кой копексиз олмаз.
Къазан къарасы кетер, юзь къарасы кетмез.
Къазаннынъ янына барма — къарасы юкъар, яманнынъ янына барма — белясы юкъар.
Къыйыш терек догъру осьмез.
Къыйышнынъ кольгеси де къыйыш.
Сагъыргъа айткъан сёзлерге языкъ; ямангьа къарагъан козьлерге языкъ.
Сачсанъ — орарсынъ, берсенъ — алырсынъ.
Хиянетликнинъ бирини япкъан, бинъини де япар.
Эйиликнинъ эртеси — кечи ёкъ.
Эль ювасыны бозгъан — онъмаз.
Эль агълаткъан — озю кульмез.
Яман кунь кетер, яман адам — къалыр.
Ямандан яхшылыкъ беклеме.
Ямандан — къач, яхшыгъа къучакъ ач.
Яманлыкънен бир иш япсанъ, яхшылыкънен бинъ иш япарсынъ.
Япалакъ корьсенъ — ятып ал, ямандан — башынъны сатынал.
Яхшы адам селямындан белли.
Яхшы адам яман сёз айтмаз.
Яхшы адам мемлекетни пеките, яман адам — эше.
Яхшы ат торбасыны арттырыр, яман ат — къамчысыны.
Яхшы сёзге йылан биле ювасындан чыкъа.
Яхшыдан нам къалыр, ямандан къан къалыр.
Яхшылыкъ яп да — денъизге ташла: балыкъ билир, балыкъ бильмесе — халкъ билир.
Яхшылыкъ япсанъ — сонъунадже яп.
Яхшынынъ яхшылыгьы — тар ерде; яманнынъ яманлыгъы — эр ерде.
Яхшынынъ озю ольсе де, иши ольмез.
## БАТЫРЛЫКЪ
Алтын отта билинир, батыр — урушта.
Ахмакънынъ сёзю балабан, къоркъакънынъ — козю балабан.
Ат ольсе — налы къапыр, йигит ольсе — намы къалыр.
Батыр явда билинир.
Батыр ярасыз олмаз.
Батыр бир олер, къоркъакъ бинъ олер.
Гонъюль къоркъакъ, къол — батыр.
Джесюрнинъ бакъышы, къоркъакънынъ къылычындан кескиндир.
Ер дагъсыз олмаз, мемлекет — батырсыз.
Йигит сёзюнден къайтмаз, арслан — изинден.
Къачкъаннынъ артындан кьувмазлар.
Къоркъакъ дженкте куньде беш кере олип тирилир.
Къоркъакъ базиргян не кяр этер, не зарар.
Къоркъакъ озь кольгесинден де къоркъар.
Къоркъакъны къуваласанъ, батыр олур.
Къоркъсанъ — айтма, айтсанъ — къоркъма.
Къоркъутма тавшанны — арслан этерсинъ.
Къочкъардан къоркъкъан борю — борю дегиль де, — кьойдыр.
Ольген къой борюден къоркъмай.
Топлу къойдан борю де къоркъар.
Эр кеснинъ юрегинде арслан ятагьы бар.
## ЯШЛЫКЪ
Адам эки кере бала ола: бир къартлыкъта, бирбалалыкъта.
Ат къартайса — эшекнен достлаша, йигит къартайса — ястыкънен.
Балтанен яш терекни кескен — пешман этер.
Йигирмидетай минмеген, къыркъта аткъа минмез.
Къарт къашкъыр адашмаз.
Къартайгъан копек (ит) нафле урьмез.
Къартлар олмагъан эвде раатлыкъ ёкъ.
Къартларнынъ акъылы сёне, лякин теджрибеси осе.
Къартларнынъ сёзюни тутмагъан — къаталар.
Къартлыкъ — яшлыкънынъ девамы.
Къартлыкънынъ башы — яшлыкънынъ сонъу.
Отузда эр — арслан!
Сексенге еткеннинъ ашы да быламыкъ, иши де.
Тенинъ къартайгъанындан къоркъма, юрегинъ къартайгъанындан къоркъ.
Элли — алынъ белли.
Юзге еттим — юзюктен оттим.
Яшлыкъ — омюрнинъ чечеги.
Яшлыкънынъ къадрини бильмеген, къартлыгъында хор олур.
Яшлыкъта киймеге языкъсына, къартлыкъта киймеге — утана.
Яшлыкъта не сачсанъ, къартлыкъта оны орарсынъ.
Яшлыкъта тирнекли олсанъ, къартлыкъта тынч олурсынъ.
Яшлыкъта яш ол, къартлыкъта къарт ол.
## АЙВАНЛАР
Арсландан арслан догьа (тува).
Арыкъ аткъа къуйругъы да агъыр.
Ат — йигитнинъ ёлдашы.
Ат — йигитнинъ къанаты.
Ат ёлда сынала, ондан да зияде — къошта.
Ат тепмез — деме, ит тишлемез — деме.
Аткъа — от, итке — эт.
Атны бакъсанъ — бинъ куньге, бакъмасанъ — бир куньге.
Атнынъ олюми — итнинъ байрамы.
Атсыз киши къанатсыз къушкъа бенъзей.
Атынъ яхшы олса, ёлунъ къыскъа олур.
Атынъа ишанмасанъ, ёлгъа чыкъма.
Балыкънынъ тирилиги — сувда.
Багъчасыз юрткъа бульбуль къонмаз.
Бульбульнинъ кейфи гульдендир.
Ёрулгъан аткъа къамчы биле агъыр.
Ит — чобаннынъ ёлдашы.
Ит — чобаннынъ къулагъы.
Итнинъ атасы бинъ, анасы — бир.
Къойгъа къуйрукъ юк дегиль.
Мал сабысына бенъземесе, арам олер.
Тавшаннынъ къачкъаныны корьдим де, шорбасындан тёнъюльдим.
Тильки — терисинен, бульбуль — йырынен.
Эчкини эси джойгьан тута.
Эшекни юк яраштыра.
## ТАБИАТ
Ай ярыгъында йылдызлар корюнмей.
Акъкъан сув чукъур тапар.
Баарь олса, дагъ устю багъ олур.
Бир къаргъа къыш кетирмез.
Гедженинъ козю ёкъ.
Дагънынъ козю бар, тавнынъ — къулагъы.
Докъсан олмай, торгъай чырламаз, оксюз йырламаз; юз олды — яз олды.
Дамсыз къавуннынъ урлугъы чокъ олур.
Ер тоймаса — халкъ тоймаз.
Ер хазине олса, сув онынъ джаны.
Къайда болсанъ бол, пердалязда эвде бол.
Къаз кельди — яз кельди.
Къаргъа кельсе къар ягъар.
Къаралайда ягъмур ягъса, сенинъ азбарынъ толу олур.
Къасым кельди — къыш кельди, Хыдырлез кельди — яз кельди.
Кескин ягъмур тез токътар.
Къырымнынъ къышы — къантардан сонъ.
Къозу корьдинъ — яз кельди, черен корьдинъ — къыш кельди.
Кунь узанмай, гедже къыскъармаз.
Къыш къары — кузь берекети.
Март кельди — дерт кельди (къайгъы кельди).
Март къапыдан бакътырыр, къазма — курек алдырыр.
Сыджакъ кемик сындырмаз, сув джанны тындырмаз.
Топракъ къара олса да, — алтындыр.
Топракъкъа сув — къан бере, осюмликлерге — джан.
Чолпан танънынъ кузьгюси.
Эр чечекнинъ озь къокъусы бар.
## САГЪЛЫКЪ
Агъырмагъан башкъа явлукъ багьламазлар.
Ач къадирини токъ бильмез, хаста къадирини сагъ бильмез.
Башынъ сагъ олса, къалпакъ тапылыр.
Дертини яшыргъан — дерман тапмаз.
Козюнъ агъырса — къолунъны тый, ичинъ агъырса — богъазынъны.
Озюнъ къан тюкюрген сонъ, легенинъ алтын олгъанындан не файда?
Сагъ тенде — сагълам акъыл.
Сагълам алма саптан тюшмез.
Сагълам баш ястыкъ истемез.
Сагълыгъым — байлыгьым.
Сагълыкъ болса, байлыкъ тапылыр.
Сайгъы истесенъ — чокъ сёйлеме, сагълыкъ истесенъ — чокъ ашама.
Сакы олгъан — сагълам олур.
Селямет (сагълам) башта — селямет (сагълам) акъыл.
Тазе (саф) ава — тенге дерман (дева).
Темизлик байлыкьтан артыкътыр.
Фукъаренинъ байлыгъы — сагълыкъ.
Хаста хаста дегиль де, хаста бакъкъан хаста.
Хасталанмай сагълыкьнынъ къадрини бильмезсинъ; ач олмай токълукънынъ къадрини бильмезсинъ.
Чайнамай ашагьан, авурмай олер.
Эр дертнинъ дерманы бар.
Яшлыкънынъ къадрини отькен сонъ билерсинъ, сагълыкънынъ къадрини — кеткен сонъ.
## ЯШАЙЫШ
Бу дюнья мердивендир: бири энер, бири минер.
Инсан бир кере догьа, бир кере оле.
Ич ким бу дюньяда дирек олып къалмаз.
Къоркъма олюмден, къоркъ файдасыз омюрден.
Олеяткъан оленге япышыр.
Олюм яшкьа бакъмай.
Олюмге себеп тапылыр.
Омюр не къадар татлы олса, олюм о къадар аджджы олур.
Омюринъ насыл олса, олюминъ де шундай олур.
Тереги чокъ койнинъ мезары аз олур.
Чыкъмагъан джанда умют бар.
Эчки джан дердинде, къасапчы — мал дердинде.
## АШ
Аз къап да, чокъ чайна.
Арабаны ат дегиль де, арпа тарта.
Арпа — курьпе — аш экен, алтын — кумюш — таш экен.
Аш лезетини кетирген согъаннен бибер.
Аша къарнынъ тойгъандже, чалыш терге баткъандже.
Ашамакъ ичюн яшама, яшамакъ ичюн аша.
Ашына коре табагъы, ишине коре ашы.
Бедава аш тойдурмай.
Къавенинъ озю къара, амма юз агъартыр.
Къызны ким айттырмаз, къымызны ким ичмез.
Къышта джыллы эв — бир мезель аш.
Майда берекет, этте — къувет.
Озюне омач пиширмеге бильмеген башкъасына лакъша япалмаз.
Сыджакъ шорба ашагьандже, котек аша.
Тамагьы токънынъ къайгъысы ёкъ.
Тар ерде аш ашагъандже, бол ерде котек аша.
Тартынгьан ач къалыр.
Ташнен ургъанны — ашнен ур.
Тез пишкен отъмек чий (чылкъа) олур.
Тешик богъаз ёрулмай.
Тойгъандан сонъ ашалгъан аш, — арам аш.
Тоймагъандже — токътамам, тойгъан сонъ — торгъай къадар ашамам.
Токълукъта ачлыкъны унугма, байлыкьта — ёкълукъны.
Токъны сыйламакъ къыйын.
Уджуз этнинъ шорбасы татымаз (дамсыз олур).
Фукъаренинъ ашы — омач.
Чайнагъанынъ сенинъ дегиль, юткъанынъ сенинъ.
Эль агъызына къарагъан, ач къалыр.
Эт — тенге, шорба — бетке.
Яхшы аш къалгъандже, яман къурсакъ патласын.
Яхшы урба бой осьтюрир, яхшы аш акъыл осьтюрир.
## ТУТУМЛЫЛЫКЪ
Аз — етер, чокъ — кетер.
Акъ пара къара кунь ичюн.
Араба сынса — одун, огюз ольсе — эт.
Арткъач мал козь тюртмез.
Капик — паранынъ анасы.
Кяр — зарарнынъ аркъадашы.
Онгъа ал да, бешке сат — адынъ олсун базиргян!
Плансыз иш — къолайсыз иш.
Сайылгъан къойны борю ашамаз.
Сакъла саманны — келир заманы.
Тавукъны ашагъан бир тоя, йымыртасыны ашагъан — бинъ тоя.
Эсаплы достлукъ бозулмаз.
## САРАНЛЫКЪ
Ачкозъ тоймаз, хырсыз байымаз.
Ашап тоймагъан, ялап тоймаз.
Бедава сирке балдан татлы.
Бир къолтукъкъа эки къарпыз сыгъмаз.
Джумерт бир джояр, саран — эки.
Къомшунынъ сычаныны озюнинъ мышыгъындан къызгъаныр.
Къызгъанычтан отьмектилегендже, Алладан олюм тиле.
Нефистюпсиз къуюгъа ташлатыр.
Озю эт ашаса да, сюектен козюни айырмаз.
Саран байгъа баргъандже, джумерт къырларъа бар.
Саран байдан къайнагъан сув устюндир.
Сарандан йымырта алсанъ, сарысы олмаз.
## ИЧКИДЖИЛИК
Аджджы илядж файда кетирир, татлы шарап зарар кетирир.
Айыныкъ башта дюрюст акъыл.
Айыныкъкьа айттым — анълады-бильди, сархошкъа айттым — шакъылдап кульди.
Айыныкънынъ эсинде, сархошнынъ тилинде.
Ашыкъкъа чиркин де бир, дюльбер де бир; ичкенге ракъы да бир, шарап да бир.
Бир къаде ракъынынъ белясы къыркъ куньге етер.
Борджгъа ичкен эки кере сархушлана.
Ичерсинъ ракъы, олурсынъ быралкъы.
Ичильген ракъыгьа языкъ дегиль, джоюлгъан акъылгъа языкъ.
Къабаат ичкиде дегиль, ичкенде.
Къайда ичкиджилик, анда котекчилик.
Ракъы арсланны да йыкъар.
Ракъы ичкен акъылын иче.
Ракъы кирер, сыр кетер.
Ракъынен дост олгъан, эмекнен зыт олур.
Ракъыны яхшылыкъ ичюн ичсенъ де, сонъу яманлыкънен бите.
Сархошкъа догъру ёл да — къыйыштыр.
Сархошлангъан дост душмангъа чевириле.
Сархоштан дели биле къачар.
Сувгъа таянма, сархошкъа ишанма.
## ЭКИЮЗЬЛЮЛИК
Адамны бильмек исгесенъ — бир ишине, бир сёзюне бакь.
Акъ ит, къара ит — эписи бир ит.
Ала йыландан ве къара алчакътан сакълан.
Бети май киби, тили бал киби, козю туз киби, джаны буз киби.
Джаны къаранынъ бети де къарадыр.
Докъуз башлы йыландан къоркъма, экиюзьлю адамдан къоркъ.
Къара агъармаз, къыйыш гонъюлли — догърулмаз.
Къара бет масхаралыкъ дегиль, бетсизлик — масхаралыкъ.
Къашыкънен аш бере, сапынен — козь тюрте.
Сувгьа таянма, экиюзьлюлиге инанма.
Тили татлы, джаны — аджджы.
Эки юзьлю пычакъ эм солгъа, эм онъгъа кесе.
## САКЪТЛЫКЪ
Абайламай айткъан, авурмай олер.
Акъкъан сувгъа таянма, душмангъа инанма.
Алгъанда эки козюнъни ачсанъ, саткъанда бир козюнъ де етер.
Алгъанда — бир гуна, алдыргъанда — бинъ гуна.
Беля — аякъ астында.
Душманнынъ кульгени — сенинъ сырынъны бипьгени.
Иттишлемез деме, ат итемез деме.
Къаш къоям, деп козь чыкъарма.
Сокъур таягъын бир кере джояр.
Тикенлер арасында оськен гульден къоркъ.
Яткъан йыланнынъ къуйругъына басма.
## ДЕГЕРЛИК
Айваннынъ аласы тышында, адамнынъ аласы — ичинде.
Акъкъан сувнынъ къадрини бильмезлер.
Ат — мингенде билинир, адам — ольгенде билинир.
Гульнинъ къыйметини бульбуль билир.
Дегерли адам сёзюнден белли.
Дегерли дегерини джоймагъа къоркъа, дегерсиз исе — неден къоркъа?
Къоянны къамыш ольдюре, йигитни — намуссызлыкъ.
Оладжакъ он беште де — баш, олмайджакъ, къыркъта да яш.
Саймасанъ сайма, лякин хорлама.
Эмен агъачнынъ эгильгени — сынгъаны, йигитнинъ масхара олгъаны — ольгени.
## ИШАНЧ
Айнынъ ярымы ачыкъ, ярымы къарангъы.
Богъулгъан пытакъкъа япыша.
Гедже къаранлыкъ олса да, йылдызлар ярыкъ.
Коктен арадым — ерден таптым.
Къуш къанатына умют эте, инсан — достуна.
Севгининъ баарине умют этме: онынъ къышы да бар.
Тери астында къой эм семире, эм де аза.
Умют этсенъ, сокъур козьден биле яш чыкъар.
Умютнинъ сонъу ёкъ.
Чыкъмагъан джанда умют бар.
Юреги къара олгъаннынъ бетине умют нуру тюшмез.
## АЛЧАКЪ ГОНЪЮЛЛИЛИК
Алчакъгонъюллини мераметнен толдуралар, макътанчакъны — ташнен.
Барман, деп къуванма, ёкъман, деп джыланма.
Дели озюни макътар, будала — апайыны.
Къапы янында ер олса, тёрге чыкъма.
Къысыр сыгъыр чокъ мунърей.
Къой семирсе — къуйругъыны котере, адам семирсе — бурнуны котере.
Макътанчакъ озь-озюни алдата.
Макътанчакъны анъламакъ ичюн, онынъ эвине бармакъ керек.
Озь-озюнъни макътама, халкъ сени макътасын.
Саделик — адамнынъ дегерлиги.
Тильки къуйругъын макътар.
## САБЫР
Акъылгъа акъыл къош, ачувынъа — сабыр.
Ашыкъкъан иш — бош иш.
Ашыкъкъан ишке шейтан кирише.
Ашыкъкъан къыз къоджасыз къалыр.
Къыйын иш тендюристлик бере.
Сабыр — дженнетнинъ анахтары.
Сабыр аджджы, лякин онынъ емиши татлы.
Сабыр алтын олса, арекет- инджи.
Сабыр тюбю — савлукъ.
Сабыр тюбю — сары алтын.
Сабырлыны эр кес севе.
Юклю керван яваш юре.
## БАХТ
Бахт къапыдан кирер, беля тешиктен къачар.
Бахт коктен тюшмез.
Бахт топракътан дегиль де, терден.
Бахытлы киев балагъа къуда озю къаршысына келе.
Бахытлынынъ хоразы да йымырта къозлай.
Бахытсызны ат устюнде биле копек тишлер.
Бахытны коктен арадым, амма ерден таптым.
Вакъыт кетти — бахт кетти.
Сагълам бала — ана-бабанынъ бахты.
Тюе киби бахт къыр киби тирнекликтен хайырлыдыр.
Эрте тургъаннынъ бахты зияде.
## ИСТИМАР
Байлыкъта не айтмазсынъ, фукъареликте не ашамазсынъ?
Байнынъ иши битмез.
Байнынъ кейфи кельгендже, фукъаренинъ джаны чыкъар.
Байнынъ огълу он беште де — баш, фукъаренинъ огълу — отузда да яш.
Байнынъ хоразы да къозлай.
Къарынджагъа къара да, къанын сувур.
Падиша узакъ, Алла юксек, кимге айтырсынъ дердинъни?
Фукъаренинъ аты олса, пичени ёкъ, пичени олса — аты ёкъ.
Фукъаренинъ баласы коп, байнынъ парасы коп.
Фукъаренинъ торбасы ич бир вакъыт толмаз.
## ДИН
Аллагъа ишанма, озюнъе ишан.
Ачкозь молла джавдан бетер.
Къаргъа корьгенин чокъур, молла бильгенин окъур.
Кедайнен молла дост олмаз.
Молла айткъаннынъ яп, эткенин япма.
Молланынъ къарны ач олгъанда, намазны эрте битирир.
Молланынъ сакъалы узун, акъылы къыскъа.
Молланынъ шааты — имам.
Намаз-намаз дегени — иши ёкънынъ иши экен, ораза-ораза дегени — ашы ёкънынъ иши экен.
Эвель эшекни къавий багъла, сонъра исе Аллагьа ишан.
Эр кес дженнетке киреджек олса, джеэннем бош къалыр.
## АДАЛЕТ
Адалет дюньянынъ темели.
Алетишлер, адам макътаныр.
Ат чалыша, эшек ашай.
Ашагъан тутулмай, ялагъан тутула.
Балабан гемиге — балабан фуртуна.
Башта пычакъны озюнъе тыкъ, агъыртмаса-башкъасына.
Борюни аджысанъ — къоюнъны ашар.
Дегирменджиге — сув, къасапкъа — эт, эчкиге — джан.
Дюньянынъ кенълигинден не файда – меним чызмам тар олса?!
Къара къызгъа кельгенде — танъ тез атар.
Соньки девеге — энъ агъыр юк.
Эв къургъан балта тышта къала.
## ТЮРЛЮ
Адет къанун дегиль, лякин онынъ къанун киби кучю бар.
Аджджыгъа татлы берильмез.
Аз берген — джанындан, коп берген — малындан.
Азгъа къанаат этмеген, чокътан да марум олур.
Айван олер-териси къалыр, адам олер — иши къалыр.
Акъылнен янашсанъ, къыйын иш биле енгиль олур.
Акъылсыз иш — къалыпсыз тола.
Акълы тазирден баш агъыртмаз.
Алтын чамургъа тюшсе де, бакъыр олмаз.
Ат алсанъ — койдешлеринънен кенъеш, къыз алсанъ — догъмушларынънен кенъеш.
Атешнен сув — тильсиз джав.
Аякъларынъ юрсе, къолларынъ ишсиз къалмаз.
Багъчасарайда котек ашагъан, Къалеге минип агълагъан.
Балтада да бар, сапта да бар.
Балыкъчы сувдан къоркъмаз.
Барлы олгъандже, намлы ол.
Беджерикли айгъа да учар.
Бинъ йыл айван киби яшагъандже, бир кунь адамджасына яша.
Бир атнынъ аркъасындан бинъ ат сув ичер.
Бир аттан тоз чыкъмаз.
Бир аягъын котергендже, экинджисини копек (ит) ашар.
Бир мусибет бинъ насиаттан эйидир.
Денъиздеки балыкъны сатма.
Дюльгернинъ мандалы ёкъ, териджининъ тоны ёкъ, къасапнынъ — эти ёкъ.
Ель эккен, боран беклесин.
Енъильмеген курешчи олмаз.
Ильк атылгъан таш узакъкъа уча.
Йымырта косьтерип, бор туттырма.
Къармагъына коре балыгъы.
Копек олса да, ырызы бар.
Къол къолны юва, эки къол — бетни юва.
Къолу багълыны эр кес урар.
Къоян къобасындан йымырта арама.
Къыйышнынъ кольгеси де къыйыш.
Не къадар тюшюнсенъ де, юзнинъ ярымы — элли.
Ногъай азырджевап.
Откъа ташласанъ — янмаз, денъизге атсанъ — сыланмаз биле.
Паранынъ кеткенине къарама, ишинънинъ биткенине къара.
Раат яшагъан — раат юкълай.
Сель кетер — къум къалыр, пара кетер – кисе къалыр, йигит олер — намы къалыр.
Сокъурнынъ тилеги — эки козь.
Сорагъан бир утаныр, бермеген — эки утаныр.
Истанбулгъа барып, тырнавучыны унуткъан.
Сычан баласыны ашайджакъ олса, майгъа булгъанай.
Тазгъа таракъ керекмей.
Таздан таракъ сорама.
Татарнынъ акъылы махкемеден сонъ келир.
Темельсиз эв тез эшилир.
Топракъ къара олса да, — алтындыр.
Тувгъан тувгъаннен анълашыр, джаткъа беля япышыр.
Узакъта — кишнеше, якъында — тепише.
Узакътан давул сеси биле хош келе.
Ун олгъан ерде, кепек де бар.
Ун олмагъан ерде, хамыр тапар.
Учмаздан эвель, къонаджакъ ерини бакъ.
Чобан чокъ олса, къой арам олер.
Чызма кийип, чарыгъынъны ташлама.
Шашкъан папий эм башындан, эм къуйругъындан чомар.
Эки ат тепишир, арасында эшек олер.
Эр кеске озь адети яхшыдыр.
Эчки берген — къой алыр, ич бермеген — не алыр?
Юваш атнынъ тепмеси къатты олур.
Юкълагъанда йылан билетиймез.
Юкъу — кучюк олюм.
Яхшы ниет — ярым байлыкъ.
## I
Уйле маали.
Кучюк ишчи шеэрчигинде бир къатлы беяз эвлернинъ къырмызы дамларыны июль кунеши къыздырмакъта.
Эали, сыджакътан къоркъып, салкъын кольгелерде сакълангъан.
Сокъакъларда кимсе ёкъ.
Биз де, мутерем окъуйыджы, бир де-бир къаралтыгъа, яхут тереклер талдасына чекилейик.
Азачыкъ салкъында отурайыкъ.
Энъ олмагъанда, иште, шу тула дыварлы эвчикнинъ азбарына кирейик.
Онынъ пенджерелери корюнмейлер, чюнки этрафы тереклик.
Тек сюйрю тёпеси кокке тирелип тура.
Бунда Чауш огълу Мустафа агъа яшай.
Онынъ мусафири олайыкъ.
Лякин бунынъ ичюн, эвеля, канал устюндеки чоюн копюрден кечмек, сонъ Рават сокъагъы бою эрзакъ тюкяны бетке...— о шимди уйлелик япыкъ — эрзакъ тюкяны бетке юрип, ешиль къапучыкъ огюнде токъталмакъ ве оны къаттыджа къакъмакъ керек.
Бугунь базар куню.
Тюневин хызметте ёрулгъан адамлар, эвде истраат этелер.
Корьдинъизми?
Биз янълышмадыкъ!
Мустафа агъа эвде.
Веранда ичинде сет устюнде отургъан, сол аягъыны янбашы астына тыкъып, сагъ аягъыны миндер устюне узаткъан.
Козьлери юмукъ.
Амма о юкъламай.
Куньдюз юкълагъан адети ёкъ.
Шай... сукюнет ичинде отурмагъа... нелердир хусусында тюшюнмеге севе.
Нелерни тюшюне аджеба?
Ким бильсин?!
Бельки озюнинъ узун омрюни, бельки фани дюньядаки кедер ве ишанчнынъ башы ве ниаети не ерде экенинидир!..
Амма омюрнинъ ниаети узакъ.
Чауш, бабасы ве дедеси киби, такъатлы.
Керчек, бир вакъытта сарышын сачлары шимди агъаргъанлар.
Эви ве эшьясы энди торунларына адалгъан.
Кечкен ве келеджек омрю теразеде чекилип, эсапланып къойылгъан.
Бу эвни Чауш озь эллери иле ясады.
Бунъа къани олмакъ истесенъиз, башынъызны котерип, таванда, софадаки къапу къаснагъында ве пенджере первазларында оюлгъан орьнеклерге козь этинъиз!
Бойлелерни тек Мустафа агъа япа биле.
Аджайып орьнеклер.
Олар багъчадаки арыкъта инълеген сувнынъ нагъмесини, къарылгъачлар чивильдисини темсиль этелер.
Чауш не тюшене?
Кимсе бильмей.
Бильмек де керекмей.
Лякин кишилик эвден чевик ве эндамлы къыз чыкъты.
Яваштан Мустафа агъанынъ янына кельди.
Онынъ юмукъ козлеринен отургъан адети барлыгъыны бильсе де, бу сефер шубэленди, чюнки къартнынъ керчектен юкълагъан вакъыты да ола эди.
— Баба!
Мустафа агъа козьлерини ачты.
— Манъа кетмек керек! — деди къыз. — Ёлда Шемснургъа да кирип-чыкъаджагъым.
Генч омюрнинъ сокъакълары башкъа.
Чаушнынъки киби дегиль.
Сенинъ иле яшайлар-яшайлар, сонъ эвден чыкъып кетелер.
Догъмуш кишинъ сенден айрылып кетеджегини икърар этюв мушкюль шей.
Чауш юкълап къалгъан аягъыны догърултып, сеттен ашагъы тюшюрди, козьлери устюне саркъкъан къалпагъыны тюзетти.
— Зеверджед! — деди о, тынч давуш иле.
Юрегини исе раатсызлыкъ басты, — Зеверджед, къызым!
Бугунь, базар куню, эвде отурсанъ не ола?
Къыз бабасынынъ янына даа якъын кельди.
Ойле якъын ки, тири, шевкълы козьлерининъ этрафындаки бурюшиклери онъа ап-айдын сезильдилер.
Къыз онъа ялварыр козьлеринен бакъты.
— Мумкюн дегиль, баба!
Мен Шемснурнен корюшмек, базы назариелерни текрарламакъ кереким.
Тезден маден технологиясындан имтиан береджегим.
Бир вакъытта Чаушнынъ озю де бойле япа эди.
Достларынен бирликте дерс азырламакъ зарурлигини мана этип, эвден чыкъып кете эди.
Несиль даима бир-бирини текрарлай.
— Технологияданмы?..— Мустафа агъа кинаели давушнен сорады. — Ойле олса, кет!
Меселени экиси де чар-чапик анъладылар.
Лафны узатмакъ экисине де онъайтсызджа кельди.
О себептен алель-аджеле битире къоймагъа ашыкътылар.
Сонъ баба кулюмсиреди.
Къызыны тебессюм иле озгъарды.
Зеверджед тез-тез басамакълардан ашагъы энерек, багъча ичинде асма юзюм тереклери астында гъайып олды.
Зеверджед, шубэсиз, дюльбер къыз.
Дюльбер экенини эр кес биле.
Тек эркеклер дегиль.
Онъа къадынлар да сукъланып бакъалар.
Къадыннынъ дюльберлиги бирден сезиле.
Амма бу дюльберлик неде экенини анълап оламайсынъ.
Чересининъ айдын чизгилериндеми, къолунынъ енъгиль арекетиндеми, аджайып тебессюминдеми?
Неде?
Зеверджед иле юзь-юзьге корюшмек, козьлерининъ саф бакъышларынен хошланмакъ дюнья зевкъы.
Зеверджеднинъ юреги баарьнинъ озю киби, бунарсыз.
Мустафа агъа онынъ адымларынынъ давушына чокъ динъленип отурды.
Къапугъадже, бана бизим кечип кельген копюримизгедже, шеэрнинъ меркезинедже озгъарды.
Адымлар энди кимсеге эшитильмейлер.
Амма Чауш оларны эшите.
Арыкътаки сувнынъ шырылтысы, къушларнынъ нагъмеси оларакъ эшите.
Динъленип талгъан сонъ азачыкъ сезилир кедер иле терен нефес алды, сонъ озь-озюне деди:
— Бар... бар, къызым!
Адамгъа... акъикъий адамгъа не керек, эписини биль.
Севинчни де.
Кедерни де.
Инсан башыны ашагъы саркъытып юрмек керекмей.
Бабам манъа башымны тёпеге котерип юрмекни огреткен эди.
Мен онынъ дегени киби япкъан вакътымда анам манъа дарыла эди: башынъы керегинден зияде, себепсиз, тёпеге котересинъ дей эди.
Мен, Зеверджед, санъа башынъны насыл тутмакъ кереклигини огретип отурмайым... ашагъы эгильтип юрмесенъ, олды!
Къарт Мустафа кимерде озь-озюнен, иште, бойле лакъырды эте эди.
Ишчи шеэрчигининъ бир де-бир ериндеки сокъакъ бою кетеяткъан яхут артыкъ досты иле дерс азырламакъта олгъан Зеверджед иле субет эте.
Итимал къыз... ёкъ, ёкъ.
Зеверджед бабасыны алдамаз.
Юрегинде насылдыр ислер догъгъан экенлер, оларны гизлемекте не мана?
Зеверджеднинъ севген кишиси ёкъ.
Даа ёкъ.
Ве якъында олмайджакъ.
Чауш бунъа эмин.
Бойле зеккий ве кибар къызнынъ башыны ким айландыра биледжек?
Къайда ойле йигит?
Къарт Мустафа ойле йигитни корьгени ёкъ.
Амма чокъ яшагъан кишининъ назары эр шейни сезе.
О себептен Чауш раат-раат отура.
Юрек тынч олса... шимди бу багъчанынъ ичи киби тынч олса, яхшы.
Дюнья тунчыкъ ава агъырлыгъы алтында юкъусырамакъта.
Оны сувнынъ шырылтысы, япракъларнынъ шытырдысы, къушларнынъ сайравы эйбетлемектелер.
Лякин сукюнет эбедий олмай.
Ола бильмей.
Иште, кимдир, ёл къапуны ачты.
Багъча ичиндеки сокъакъ бою эвге догъру юрюш этти.
Чаушкъа раатсызлыкъ келеята.
О, элесленип, башыны котерди, деръал адамны корип, тааджипленди; чюнки о, даима севинч кетириджи адам дегиль, кимерде онынъ келюви юрекни титремеге де меджбур эте.
Босагъа устюнде Ася пейда олды.
Къомшунынъ къызы Ася.
Бабасы Николай... автобазада механик.
Лякин не къоншулыкънынъ, не де автобазада хызмет этювининъ бунда эмиети ёкъ.
Ася — почтальон, башлыджасы бу.
Къызнынъ элинде мектюп бар.
Чауш Асянынъ пармакълары арасында къысылгъан конвертни яхшы коре.
— Къана, ойнанъыз! — дей Ася.
Озю де джариз кулькюнен куле.
Токъта, къарт Мустафа ничюн ойнайджакъ?
Онынъ кейфлениджи адамлар арасында булунмагъаны не къадар вакъыт.
Яшы да энди башкъа.
Ондан да гъайры, сачлары беяз кишининъ, насылдыр бир джильвели къызчыкънынъ сёзюнен, атылып-турып ойнамасы акъыл иши ола билеми?
Ойнамакъ дегиль, бу сепкилли бет къызны тутып, яхшы этип силиштирмек, бакъ, бельки бу догъру олур эди.
Амма къызнынъ бу талабы, эльбетте, матювлик, яхут осал къылыкъ.
Чауш буны биле.
Чауш озю джебэде экенде, аскерлер почта пейда олгъаныны корип, севинчтен, аякълары тёпеде, эллери устюнде юргенлерини, эвден бир хаберчик кетирген конвертни эльге кечирмек ичюн нидже ошаметли арекетлер япкъанларыны къач дефалар корьген эди.
Озю биле къач керелер къуруна берип ойнагъан эди.
Ася эски аньанеге риает эте, озюнинъ бу сефер Чаушлар эвине келювинде хусусий мана барлыгъыны сездирмек истей.
Мустафа агъа кульмек, севинмек керек.
О исе, козьлерини азачыкъ юма берип, почтальоннынъ къолуна бакъа.
Индемей.
— Сизни, Мустафа эмдже, анъламакъ мумкюн дегиль. — Ася хихылдап куле.
Ойле шенъ къыз ки, козьлерине эр шей кулгончли, зевкълы олып корюне.
— Юкълайдырсынъыз белледим, албу исе айыныкъ экенсинъиз...— Чауш къызгъа да юкъсырап отургъан киби корюнген.
Къарт адамнынъ тюшюнджели вазиети юкъугъа бенъзей.
— Ойнанъыз!
Эбет, ойнанъыз!
Ёкъса, бир шей бермем.
Ве айтмам.
Къана, тез олунъыз!
Ойнамакъ, бу шенъленмек демек.
Мустафа ничюн шенъленсин?
Конвертлер ичинде эр вакъыт хайырлы хабер олмай.
Бир конверт Чаушнынъ хатринден аля чыкъмай.
Баре, ич бир шей кельмегейди.
Эй, алла!
— Насыл хабер кетирдинъ? — деп сорады Чауш къыздан.
Ася келеяткъанда ашыкъкъан.
Бельки де чапкъан.
Арыкълардан атлагъан.
Кунеш шавлелери алтында терлеген-пишкен.
Шимди тынч лакъырды эталмай.
Нефеси тутыла.
Тили курмеклене.
Сёзлери узюлип-узюлип чыкъмакъталар.
— Огълунъыз... огълунъыз келеята.
Къарт Мустафанынъ фикирлери уюгъан эдилер.
Оны Асянынъ узюк, титрек сеслери бирден уята билирлерми?
Ондан да гъайры, Асянынъ сёзлери асыл да керчекми?
Оларгъа насыл инансын?
— Огълум?
— Эбет!
— Ася!
Къызым, адамгъа къашанмакъ керекмей.
Меним огълум ёкъ.
Ничюн ёкъ экени озюнъе малюм.
Тек санъа дегиль, бу маалледе яшагъанларнынъ эписине белли.
Асянынъ чересиндеки шенъ тебессюм гъаип олды.
Гуя, о ич де олмагъан эди.
— Мен шакъа этмейим, Мустафа эмдже? — деди къыз.
Гунасыз, айдын козьлерини къарт Чаушнынъ козьлерине догърултты.
Къызнынъ бакъышы ве «эмдже» сезюни гъурзуфча аэнкли этип айтувы (чюнки Ася балалыкътан татарлар арасында яшамакъта ве къомшуларынынъ тилинде сёйлене кельмекте эди) Чаушны инанмагъа, даа догърусы — тааджипленмеге меджбур этти.
Амма козьлеринде аля шубэ сезильмекте ве череси кене таш киби арекетсиз къалмакъта эди.
О себептен муляйим давуш иле деди: — Огълунъызнынъ ады Дилявер.
Ойле демегенми эдинъиз?
— Деген эдим.
Сонъ?
Буны эсиме тюшюрмек ичюн кельдинъми?
— Ёкъ. — Асянынъ, юзюнде кедер сезильди.
Онда, эльбет де, кечмишни хатырлатып, Чаушны къасеветлендирмек макъсады ёкъ эди.
— Мен, Мустафа эмдже, янълыша да билем.
Лякин огълунъызнынъ ады Дилявер эди дегильми?
— Ойле!
Ойле! — Чауш асабий давушнен джевап берди.
— Не ачувланасынъыз?
Адынъызгъа телеграмма кельди. — Къыз, ниает, Чаушкъа элини узатты.
Конверт тутып тургъан элини дегиль, дигерини...
Мустафа агъа дёрт буклю кягъытны алып ачты.
О телеграмма деген шейни асыл да севмей тургъан.
Чюнки анда эр шей къыскъа ола.
Эр шей тесадюфий, амансыз.
— Бу ерде имза этинъиз! - Ася къарындашыны узатты, озю кене кулюмсиреди.
Къыз мемнун.
О акълы чыкъты.
Къартны тааджиплендирди, къозгъады.
Чаушкъа бойле севинч ичюн, керчектен де, ойнамакъ мумкюн.
Мустафа кягъыт узеринде чар-чабик къыйышлы-къонгъырлы имза чекти.
Асянынъ къолундаки телеграмманы аман къакъыштырып алды.
Алды, лякин ачмады, тутып турды, къызгъа бакъты, бекледи.
Не бекледи, алла бильсин!
Бельки ябаний адам огюнде окъумакъ истемейдир?
Ася ябаниймы?
Къыз яваш-яваш къапу бетке чекиле берди, сонъ тизлери устюндеки кягъытны корьди.
Мустафа агъа текрар озь-озюнен курешип башлады.
Къызнынъ сёзлерине инанмакъ истеди.
Пек истеди!
Чаушнынъ юреги, эльбетте, таш дегиль.
Инсан кимерде муджизеге де инанаджагъы келе.
Бу сепкилли бет къызчыкънынъ, шенъ, сафдиль ве намуслы къызчыкънынъ сёзлерине ничюн инанмасын?
Къарт адамгъа келип ялан айтаджакъмы?
Бу мумкюнми?
Ася догърусыны айтты.
Чауш телеграмманынъ кенарына япышыкъ тар кягъытчыкъны къалтыравукъ эллеринен йырта башлады.
Ичинде бир шейлер, эбет, бир шейлер бар.
Учь-дёрт сёз, амма къальпте не къадар севинч яхут къасевет догъурув къабилиетине малик!
Чауш энди ич бир шей керьмей.
Козьлери огюнде арифлер секириклейлер.
Козьлюк!
Козьлюги къайда?
Керек маальде ич еринде олмай.
Эй, алла!
Джыйнакъ Шефикъа оны даима кишилик одагъа алып кете.
Энди, эки джам парчасыны тапмакъ ичюн орталыкъны ашыр-нешир этмек керек.
Амма онсуз бу кягъыт устюндеки боджек шекилли арифлерни бар да, окъу.
Элини миндер астына тыкъты, козьлюк ёкъ эди.
Къалкъты, сагъ аягъындан акъсай-акъсай ичери одагъа кетти.
Иште, козьлюк — стол устюнде ята.
Алель-аджеле бурну устюнде ерлештирди.
Кене софагъа чыкъып, телеграмманы элине алды.
«Йигирми учюнде Дилявер ёлгъа чыкъты.
Поезд отуз дёрт.
Вагон еди.
Сервер».
Окъуды... бир шей анъламады.
Текрар окъуп бакъты.
Сонъ, бирден йиберильди... козьлеринден яшлар акъып кеттилер.
— Дилявер... огълум!
О инанмакъ истеди.
Кягъытчыкъ устюндеки сёзлерге, муджизеге инанмакъ истеди.
Лякин бутюнлей дегиль.
Чюнки юректе шубэ къыбырданды.
Чаушнынъ огюнде «ничюн?», «ничюн?» деген сёзлер сырагъа тизилип турдылар.
Булар не демек ола?
Олюлер къайтып келе билелерми? — деп кедерленди Мустафа агъа,— оларнынъ тирильгенлерини ве текрар къырджыман йигитлер олып кеткенлерини бир де-бир кимселер корьгенми? — деп тааджипленди Чауш огълу, сонъ иляве этти:
— Амма мен кореджегим, яхут алдавнынъ къурбаны оладжагъым.
Меджит акъайнынъ иши башкъа тюрлю олгъан эди.
Былтыр онъа телеграмма кельген эди.
Бухарадан.
Фурунджы Нафе оны, аптесининъ матем мерасимине давет эткен эди.
Меджит агъаны, гъарипни, къасевет басты.
Эр шейни быракъып, къышнынъ аязында дженазеге кетти.
Кетти... лякин Нафенинъ огълу Якъубнынъ тоюна барып тюшти.
Бу телеграммадаки сёзлернинъ нетиджеси де акс манада олып чыкъса... алла косьтермесин.
Мен дели олурым.
Менде юрек ёргъун ве юфкъа.
Энди санджым тутып башлай.
Чауш эллеринен самайларыны сыкъты.
Козьлери бунарланды, кене кишилик одагъа кирип кетти.
Гурс этип сандыкънынъ къапагъыны ачты, ичинде нелердир къарыштырды, сонъ бир топ кягъыт чекип чыкъарды.
— Иште, олар...— элинде эски конвертлер.
Оларнынъ кельгени чокъ вакъытлар олгъан.
Сараргъанлар, йыртылгъанлар.
Къарт Мустафа конвертлерни тёпеге котере берип силькитти, эм къычырды: — Ким акълы?
Инсан огълу бойле шейни анълая билеми?
Ёкъса, мен о вакъытта... он йыл эвельси янълыштыммы?
Чауш текрар... энди къачынджы кередир, озь такъдирине тааджипленип, конвертлерни ачып, мектюплерни окъуп бакъты.
«Дилявер Чауш совет Ватаны огърундаки дженклерде эляк олды...», «Денъиз астындаки чатышмаларда телеф олды», «Джесюрлер олюминен ольди... о Булар не демек?
Къарт Мустафагъа кимсе джевап бермеди.
Оны кимсе эшитмеди.
Диварлар сустылар.
Чауш софагъа чыкъты, багъчада ачыкъ-айдын ава ве сукюнет укюмран эди.
Озю де сусты, сетке отурды, сол аягъыны сагъ янбашы астына тыкъты, тюшюнджеге далды.
Къальбинде огълу себебинден асыл олгъан яныкъны инкяр этти, ишанчны таныды, ойле таныды ки, енъи хабернинъ керчеклигини ис эткен киби олды.
Сонъ агълап йиберди.
Козь яшлары кольмеги устюнден чыбырып ерге тюшип кеттилер.
Кедер ве севинч козь яшлары.
О, инанды.
Адам севинсе, я тюркю айта, я куле, яхут да ойнай.
Мустафа агъа тюркю айтмагъа бильмей.
Сийрек-серпек кулюмсирей.
Кишиге озюнинъ хош ислерини ифа этмек ичюн, бир тебессюмнинъ озю кяфи.
Амма генчлигинде Чауш ойнай тургъан.
Енъгиль, дюльбер ойнай тургъан.
Мадамки ойле, шимди ничюн аякъларына сербестлик бермесин?
Барсын, сагъ аягъы пек араретли ишлемесин.
Оюннынъ озю, умумен, муреккеп дегиль ки.
Къайтармагъа, яхут лезги оюнына бенъзеген шей.
О-о!
Чауш оларны, оюнларны, даа унуткъаны ёкъ.
— Сизге не олды, эв? — апансыздан Шефикъанынъ давушы ишитильди, — Эджюз-меджюз корюндими?
Лякин къарысынынъ сеси оны тааджиплендирмеди.
Аксине, даа енъгиль чевириле башлады.
Шефикъа басамакълардан тёпеге чыкъты, босагъа устюнде токътады.
Къоджасынынъ шенъленюви оны эвеля севиндирди, сонъ кедерлендирди.
— Сен де ойна, апакъай! — деди Мустафа, къарысыны ичери чеккелеп. — Ойна!
Къадалып турма!
Шефикъа еринден къыбырдамады.
Амма козьлери яваш-яваш кенълеше берди.
О тааджиплене башлады.
Чауш текрар апайынынъ элинден тутып чекти.
Шефикъа енге онынъ кучлю эллерине къаршылыкъ косьтералмай, ортагъа тюшти.
Амма арекетлеринде оюнгъа бенъзер шей сезильмеди.
Насыл сезильсин... гъарип къадын куннинъ сыджагъында тюкянларда зейтюн къыдырып, эси учкъан.
Кунеште озю бутюнлей ирип кете язгъан.
Бетинден вира тер акъмакъта, юреги дукюльдемекте — ойнамакъ къайда?
Асыл да, оппадакътан оюнгъа тюше къоймакъ, бу насыл шей?
Себеби не?
Керчек, ходжасы — себепсиз шенъленген адам дегиль.
Къакъынып башлагъан экен, демек, бир шей бар.
Э! Барсын, онынъ дегени олсун.
Лякин ходжанынъ ойнаяткъан оюны не?
Омрюнде ойле оюн корьгени ёкъ.
Я озю?
Озю насыл ойнайджакъ?
Сонъки сефер не вакъыт ойнагъан эди?
Гъалиба, отуз йыл эвельси.
Озюнинъ тоюнда.
Бундан сонъ даа ойнамакъ сырасы келеджекми аджеба?
Шимди ходжасы иле бир ойнап, кечмишни... яшлыкъны хатырлап алгъанда не ола?
Бойле тюшюнир экен, эллери озьбашына котерилип кеткенлерини дуймай къалды.
Сонъ керчектен ойнап башлады.
Оларнынъ... къадын-ходжанынъ омрюнде бойле хош ве месуд дакъикъалар якъында олмагъан эди.
Къарт Мустафа шимди ойнар экен, озюнинъ къач яшында экенини унутты.
Эр шейни унутты.
Ходжасынынъ севинчине Шефикъа да севинди.
Себебини бильмесе де севинди.
Амма себебини бильсе, бельки юрегини теляш басаджакъ эди.
Шефикъа омузларыны ойнатып, джазибели кулюмсирер экен, ходжасындан:
— Не олды шу озю? — деп сорады.
Чауш джевап бермеди.
Сусты.
Шефикъа ходжасыны тюртти.
— Апламадан-сапламадан бу не демек?
Ойнай-ойнай такъаты тюкенген Чауш кетип, сет устюнде йыкъылды.
Шефикъа шашмалап, оданынъ ортасында бир талай тентиреп турды, сонъ о да кетип, эвеллердеки... омюрлерининъ ильки йылларындаки киби, ходжасынынъ янына отурды, омузына янтайды ве сусты.
Бекледи.
Инат Чауш бу аталакъ-котелек оюннынъ себебини айтаджакъмы-ёкъмы?
Не къадаргъадже гизлейджек?
Бойле тюшюнип отургъанда, мавы миндер устюнде басма язылы кягъыт корьди... элесленди.
— Бу да не? — деп сорады Шефикъа енге. — Къайдан чыкъты?
Мустафагъа лакъырды этмек къыйын эди.
О къадар секириклевлерден сонъ юреги богъазына келип тыкъалгъан киби олды.
— Дилявер...— деди Чауш ве сеси узюлип кетти. — Корьмейсинъми Дилявер келеята.
— Насыл Дилявер? — Шефикъа енге огълунынъ эляк олгъанына чокътан алышкъан, оны обир дюньягъа озгъаргъан, аналыкъ яныгъыны, окюнчини чокътан агълап битирген эди.
Ойле олса да, шимди юреги бирден тепренип алды.
— Бизим Дилявер, — деди Чауш. — Ким оладжакъ?
— Огълуммы? — Шефикъа къоркъып кетти.
Башыны ходжасынынъ кокюсине тюшюрди, агъламсырады. — Бир шей анъламайым, акъай!
Къайдан келе?
— Дженктен.
Шефикъа енгенинъ муреккеп адиселер хусусында тюшюнмеге такъаты ёкъ, такъдир адамны не тарафкъа чевире, о тарафкъа кетмек керек деп биле эди.
— Дженктен?
Дженк чокътан битти.
Диляверим эляк олды,— ходжасына инамсызлыкънен бакъты. — Телеграмма не вакъыт кельди? — Енгенинъ къафасында, насылдыр, къоркъунчлы фикир догъды.
— Ярым саат эвельси.
Ася... кетирди,— деди Чауш.
— Я Зеверджед?
Телеграммадан онынъ хабери бармы?
— Ёкъ.
Шефикъанынъ юреги азачыкъ бошады.
Демек, бу — эски телеграмма дегиль.
Амма огълу хусусында тюшюнмеге къоркъты.
Онынъ анъына тири Дилявер даа киргени ёкъ.
Диляверни ялынъыз реаль аят тирильте, ялынъыз о, къайтарып кетире биле, бу кягъытчыкъ исе — беллисиз кишининъ сёзлери.
— Сервер ким? — деп сорады о, ходжасындан.
Чауш бу хусуста даа тюшюнмеген эди.
Керчектен де, Сервер ким?
Къайдан чыкъты?
— Ким олса-олсун.
Эмиети ёкъ. — Мустафа шай деп, суальге джевап берювден къуртулды. — Къайдан да олса, чыкъкъан.
Досты.
Ёлдашы ола биле.
Ойле дегильми?
— Шубэсиз,— енге башыны саллады.
Лякин ходжасынынъ айткъанларына инанмады.
О себептен, меселеге озю изаат берди:
— Дилявер билетни, поезд кочип кетеяткъан маальде алгъандыр.
Эбет, ойле олгъандыр.
Телеграмма ёлламакъны исе Серверге риджа эткендир.
— Айса...— Чауш, къарысынынъ сёзлерининъ манасына эмиет бермейип, разы олды. — Иш телеграмманы ким ёллагъанында дегиль.
Дюньяда намуслы кишилер азмы?
Иш онда ки... кимдир ёллагъан.
Биз де алдыкъ.
Ве Дилявер сагъ-селямет.
Анъладынъмы, Шефикъа?
Сагъ-селямет.
Энди къарт Чаушнынъ муджизеге инанувыны кимсе инкяр эталмайджакъ.
Диляверни эляк деп бильдирген киши янълышкъан.
Ашыкъкъан.
Яралы алында корип, олю беллеген.
Дилявер исе турып кеткен.
Юреги ишлей экен.
Шимди келеята... весселям!
Меселе саде.
Атта пек саде.
Дженктен сонъ бойле, умютсизден джангъа кельгенлер чокъ олды.
Буны да ойле исап этейик!
Эр алда, бу кягъытчыкъта анълашылмагъан шейчиклер чокъ.
— Телеграмма ничюн Пензадан бериле? — Чауш кене шубэде къалды. — Дилявер анда не япа?
— Худжурсынъ, акъай! — Шефикъа енгенинъ козь къапакълары липильдеп алдылар. — Ничюн Пензадан... экен!
Фурунджы Нафеден сора: ничюн Бухарада?
Чюнки анда яшай.
Демек, Дилявернинъ эви де Пензада.
— Сенинъ, апакъай, тюшюнджелеринъ пек къарышыкъ!
Меним мийимни де чыбалтасынъ,— деди Чауш. — Адам яшагъан еринде яшай.
Яшамагъан еринде яшамай.
Бу белли шей.
Дилявернинъ эви Пензада олса, барсын,— анда олсун.
Барсын, телеграмманы Дилявер дегиль де, башкъасы берсин.
Лякин астында огълумнынъ имзасы олмакъ керек эди дегильми?
О, Сервер дегени, телеграмманынъ ахырында эки сёзчик даа язып, бизни шубэден къуртаргъан олса, не олур эди?
— Фена олмаз эди.
Лякин адамгъа, алидженап хызмети ичюн, опькеленмек керекмей.
Бельки Дилявер ойле истегендир!
— Шефикъа енге башкъасынынъ онъайтсыз арекетини акъкъа чыкъармагъа тырышты.
— Бу онынъ идраки.
— Идраки...— Чаушнынъ чырайы кусьти.
О вакъианынъ тафсилятыны тюшюнген сайын, насылдыр, къолайсызлыкълар тапып чыкъара берди.
Озю асабийленди.
— Ким биле?
Бельки сенинъ айткъанынъ кибидир, апакъай! — о, къарысынынъ омузыны таптады. — Бельки, керчектен де, Дилявернинъ идракидир.
Амма мен бу гедже юкълап оламам.
Чауш теренден нефес алды.
Онъа бахт кулюмсиреди, лякин юреги теляшта къалды.
«Барсын, ойле олсун,— деди Чауш, ниает, — юрекни шубелернен яралай берювде не мана?
Огълан кельген сонъ эр шей анълашылыр.
Учь кунь беклемек керек.
Огълумнынъ озю... меним Диляверим насыл экен?»
Къафада кене мусибет фикир асыл олды.
Барып та дельме-тешик олса?
Телеграмманы аркъадашы берювининъ себеби де бунда дегильми экен?
Такъдир деген шей пек даимиетсиз.
Лякин Мустафа огълуны бедбахт алында корьмек истемей.
Дилявер джебеге кеткенде сагълам, дюльбер эди.
Ойле де къайтып кельмек керек.
— Я, Зейнеп? — енге Чаушнынъ енъинден тутып силькитти.
Къадынлар, кимерде тертипке риает этмей, сёзни ерсиз къыстыра къоялар.
Огълуны тасавур этип отургъанда, фикирни бойле уркютмек керекми эди?
— Зейнеп!
Не? — О Шефикъагъа чевирильди.
Келиннинъ эске тюшюви Чаушны теляшкъа кетирди.
Дженк бу аилени Зейнептен де марум эткен эди.
Оны чокъ къыдырдылар.
Пек чокъ.
Тапалмадылар.
Келин улькеден-улькеге юрген.
Еди йыл эвельси андижанлы бир къадын, Зейнеп акъкъында дешетли шейлер эшиткен.
Зейнеп гуя танкчылар бригадасында арбий эмшире экен, Кубаньдаки дженклерде эляк олгъан.
Ольген адамны тирильтмек мумкюнми?
Чаушлар келиннинъ олюмине инандылар.
— Дилявер оны пек севе эди. — Шефикъа агъламсырады.
— Кельсе, не дермиз?
— Акъикъатны сёйлермиз.
— Я, сагъ-селямет олса?!
О да, Дилявер киби, Русиенинъ бир де-бир шеэринде отурып къалгъан олса? — Енъи хаберден эеджанланып кеткен енге чешит шейлер тюшюнди.
— Сен такъдирден чокъ шей истейсинъ, — деди онъа Чауш. — Оны дарылтма.
Худжур лакъырдымызны эшитип, бизни энъ сонъки севинчимизден мерум эте къоймасын.
— Эй, Танърым! — енге эллерини тёпеге котерди, — Ана, баласыны тири корьмек истей.
Бу — гунахмы?
— Ёкъ.
Ничюн?
Лякин эки муджизе бирден юзь бермей,— деп ташлады Чауш. — Мен Зейнепни дженктен эвель бир кере корьдим.
Амма озюни севе эдим.
Ондан яхшысыны тапалмаз эдик.
Шефикъагъа Зейнеп хусусында тюшюнмек агъыр.
Юваш ве дюльбер Зейнепни о да пек бегене эди.
Амма не япсын?
— Къач йыл къыдырдыкъ? — енге хатырлап бакъты. — Зейнепнинъ ёкълыгъы эсиме тюшсе, юрегим парча-парча ола.
— Ялварам санъа, мени къаарьлендирме! — деди Чауш къарысына. — Телеф адам кери къайтмай.
Дилявер кельсин.
Не япыладжагъыны озю аль этер.
— Огълум бир даа эвленмез, — деди Шефикъа.
— Ничюн? — Мустафа тааджипленди. — Яш киши.
Къарысыз, баласыз!..
Шефикъа башыны терсине саллады.
— Сен Диляверни бильмейсинъ,— деди онъа.
— Азачыкъ ишанчы олса, Зейнепни къыдырыр, бутюн омюри беклер.
Дилявер ким?
Ондаки эр шей Чаушнынъ озю.
Енге къалкъты.
Эллерини янбашларына тиреп, ходжасынынъ къаршысында турды.
— Сенинъдже, мен Дилявернинъ анасы дегилим.
Онъа аят багъыш этмедим, оны тербиелемедим, ойлеми?
Э!
Э! — Чауш иддетленди.
— Пек алекетлеме, къадын!
Санки огъланны сен асрадынъ да, мен Бабугъан-Яйляда гизленип юрдим.
Эгер бильмек истесенъ...
- Лякин о, къарысыны дарылтмакъ истемеди, лафыны кесе къойды.
— Айт!
Айт!
Сонъуна къадар айт! — енге козь къапакъларыны тез-тез ойнатты, беклеп турды.
— Балтаны сильтединъми, пытакъны кес!
Кесмей къалдырма!
— А! — Чауш ишарет пармагъыны котерди.
— Огъул озь ишини озю чезер.
Мен, Зеверджедег насыл инансам, Диляверге де ойле инанам.
Шефикъа илекяр кулькюнен кульди.
— Сизлер... конторада отурып не билесинъиз?
— Я сизлер?
— Мустафа къулагъыны Шефикъагъа якъын кетирди,— эвде отурып... ненинъ башыны тештинъиз?
Шефикъа енге бунъа джевап бере биле эди.
Бермек истемеди.
— Бакъайыкъ,— деди о, бир талайдан сонъ.
— Бельки Дилявернинъ ерине башкъасы эвленир.
— Ким?
Зеверджедми?
— Мустафа къарысына шубэли-шубэли бакъты. — Онъа токъунма!
Институтны битирсин.
— Къыз сенинъ ичюн пек татлы э?
Меним ичюн де ойле.
Лякин айткъанларына коре, Зеверджед биревнен мектюплеше экен.
Москвадамы, къайдадыр, окъуй, дейлер.
— Не?
Не? — Чауш, бий чакъкъан киби, сычрап аякъкъа къалкъты.
— Сен чылдырдынъмы?
— Зевкълы шей...— деди Шефикъа енге.
— Ничюн мен чылдырам?
Мустафа агъа энъсесини къакъытып алды.
Бу асабийленювден делялет эди.
— Манъа бир фильджан къаве бер! — деди о, къарысына.
— Тез ол!
Башымнынъ агърысы тутты.
Бир фильджан къаве!
О, бир къаде шарап киби кескин, яз геджеси киби къара ве къою... лякин адамгъа не япа биле?
Тек юрекни эеджангъа кетире биле ки, Чауш шайна да эеджанлы.
Къафадаки фикирлер къайдаларгъадыр ювура, къарт Мустафа оларнынъ пешине еталмай.
Козьлери огюнде де келин пейда ола, де огъул, де Зеверджед.
Огълу иле корюшюв онъа акъикъат олып корюнмей.
Ким бильсин... бельки Дилявер бу вакъыткъадже къайдалардадыр быралкъыланып юрген, сускъан, шимди тюртип чыкъкъандыр.
Бойле ола билеми?
Ола бильсе, Чауш буны иза этюв ичюн себеп асыл да тапалмайджакъ.
Эляк олмакъ, бу — белли.
Огълунынъ эляк олгъаныны эшитюв — агъыр, олюм хабери юрекни яралай, сачлар агъаралар, омузлар ашагъы чёкелер, козьлер сёнюклер.
Лякин эляк олув кедери, аджизлик ве акъарет кедери дегиль.
Огълан джесюрликте телеф олгъан!
Душман иле юзь-юзьге келип дженклешкен, сонъки дакъкъагъа къадар къатты тургъан.
Чауш озь Диляверини ойле биле.
Зеининде огълуны ойле сакълай.
О себептен, юреги саф, парылдакъ.
Къарт Мустафа бу вакъыткъадже адамларнынъ юзлерине ифтихар иле бакъа кельди.
Шимди олюм — аят иле денъишти.
Аджеба огъул буны насыл эльде этти?
Енъиден омюрге къайтув ичюн не берди?
Эрликми, ёкъса къоркъакълыкъмы?
Чаушнынъ юреги къопып-къопып кетмекте.
О бир огъурсызлыкъ сезе яткъан киби.
Адам душман узеринден гъалиб кельген, анасы-бабасы ве догъмушлары сагъ-селяметлер.
Эвине келип етмек ичюн он йыл юрмек керек олдымы?
Мустафанынъ озю госпитальни, дженк биткенден эки ай сонъ терк этти.
Аркъасында эшья чувалы иле мердивенден ашагъы тюшеяткъаны аля хатринде.
Такъаты ёкъ.
Ярасы энюз къапалмагъан.
Сагъ аякътан акъсамакъта.
Биринджи сефер яралангъаны дешетли олгъан эди.
Моздокта къуршун къабургъасыны сындырды, опькесини дельди.
Госпитальде эки бучукъ ай тедавий этильген сонъ текрар сафкъа къайтып барды.
Къыркъ бешинджи йылда Венгрияда аякътан яраланды.
Ярым йыл койкада ятмагъа меджбур олды.
Гъалебе топ садалары янъгъырагъан маальде Чауш госпиталь пенджересинден азбаргъа, шенълениджи адамларгъа, бакъып, козьлериндеки яшларны сильмекте эди.
Онынъ юреги севинчли ве азачыкъ да кедерли эди — аркъадашларынен берабер Берлинге барып еталмады.
— Эфкярланма! — дей эдилер онъа палатадаки аркъадашлары. — Сен озь ишинъни яптынъ.
Сен чокъ къан акъыздынъ.
Озь ишини япты.
Бу догъру.
Элинден кельгениндже.
Душман къуршунына огърамагъан олса, даа чокъ япаджакъ эди.
Эр алда, эвге темиз юрекнен къайтып кельди!
Орденлери ве медаллери сандыкъта яталар.
Достларындан ве догъмушларындан кельген мектюплернен бир ерде.
Амма о, вакъытта... госпитальден чыкъкъанда, олар Чаушнынъ коксюни яраштырмакъта эдилер.
Гъалиб аскер олмакъ — гузель шей.
Мустафа шу алында досты Эбу-Бекир Матрабаснынъ эвине сюрип кельди.
Совхозда темеллешип къалды.
Юзюм багъларында ве мейва багъчаларында хызмет этти.
Эвеля достында яшады, сонъ бу ишчи шеэрчигине кочюп кельди.
Мында озюне эв къурды ве багъча ясады.
Онынъ бабасы да, дедеси де багъчеван эдилер ки, пенджерелери тюбюнде терек осьмесе, яшап оламай эдилер.
Ешиль тереклер чичек ача, осе... козьлерни охшай эдилер.
Мустафа алма тереклерини кесер ве юзюм чубукъларыны багълар экен, огълу акъкъында чокъ тюшюне, озь башында онынъ иле субет эте тургъан.
Такъдир адалетсиз иш япты.
Яш омюрни гъаип этти.
Такъдир энди озь хатасыны тюзетмек истей.
Мустафагъа огълуны къайтарып бере ята.
Дилявер кельмекте.
Лякин энди севинч ерине — кедер догъды.
Юрекни тюшюнджелер ве шубэлер басты.
Чауш бир фильджан къаве ичти... файда бермеди.
Юрегини не енъгиллендирди, не де раатландырды.
Фильджаннынъ астында къою, къара тельбе къалды.
Чауш фильджаннынъ ичине дикъкъатнен бакъты.
Гуя бу худжур къара орьнеклер онъа бир шейлер сёйлемек истейлер.
Раметли анасы бу орьнеклерден анълай тургъан.
Келеяткъан адам ким?
Ниети не?
Эдисини айтып анълата тургъан, Чауш анъламай.
Амма фильджаннынъ ичине бакъып, кокюс кечирди.
Юреги бир шейлер дуйды.
— Мен энди юкълап оламам,— деди Чауш, текрар.
— Ёкъ.
Оладжакъ шей дегиль.
## II
Зеверджеднинъ цех устасы иле ильки корюшюви зевкълы олгъан эди.
О, къызнынъ сёзлерини эшиткенде, хахылдап юксек давуш иле кульди.
Самимиетнен дегиль, мыскъыллап кульди.
Ойле юксек сеснен хахылдады ки, цехнинъ о бир якъындаки адамлар биле элесленип бакътылар.
Кульмек асыл да керек эдими?
Зеверджед онъа, эр кеске белли адетий шейни айтты.
Озю уйдурып чыкъаргъаны ёкъ.
Ариза деген шей, насыл олса-олсун: «Мени ишке къабул этинъиз!..» деген сёзлернен башлай.
— Бу — бала багъчасы дегиль,— деп джевап берди онъа цех башлыгъы. — Сен адашкъансынъ!
Худжур адам эди цех башлыгъы.
Онъа ишке къадын йиберильсе даима хахылдап куле тургъан.
Антер кийген ишчилерни ич де севмей.
Зеверджед исе — даа яш къыз.
Тыпкъы мектеп талебеси... цехке ишке кирмек истей.
— Мен къайда кельгенимни билем, — деди Зеверджед, цех башлыгъынынъ кулькюси токътагъан сонъ. — Ве сиз мени ишке къабул этеджексинъиз.
Зеверджеднинъ озю де кульди.
— Къабул этмем.
Директорнынъ озю эмир этсе биле къабул этмем.
— Къабул этерсинъиз. — Къыз сабырлы, тынч давушнен озь сёзлерини текрарлады. — Директор эмир этмесе де...
Бу энди адден-ашыр эди.
Цех башлыгъы артыкь кульмеге истемеди, аксине, къычырмагъа, къаба сёзлер айтмагъа, атта сёгюнмеге истеди.
Амма Зеверджед къаба сёзлер эшитмеди.
Цех башлыгъыны ачувлы ниетлеринен бирликте къалдырып, чыкъты.
Къызгъа комсомол комитети кятибине кирмекни тевсие эттилер.
Кятип Зеверджед иле лакъырды эткенде кульмеди.
Къызнынъ къыйын цехке, къадынлар ишлемеген цехке кирмек истегенине айретленди.
— Ишлемеге пек авессинъизми? — деп сорады о, Зеверджедтен.
— Эбет.
Насыл иш олса-олсун, фаркъы ёкъ.
— Я, кранда чалышмакъ... юк котермек керек олса?
— Керек олса... чалыша беририм.
Кятиб энъсесини къашып алды.
Тургъан еринде къыз башына беля ачты.
— Бир дакъикъа сабыр этинъиз!
Кятиб кетти.
Къайдалардадыр ве кимлернендир лакъырды этип кельди.
Бир дакъикъада дегиль, он дакъкъа да да дегиль, бир саат.
Лякин мемнюн чере иле кельди.
— Бахтлы экенсинъ, — деди о къызгъа. — Кранда шакирд оладжакъсынъ.
Лякин бир шарт иле...
Зеверджед шарт-март таныгъан киши дегиль.
Бирев-биревге эйилик этсе, онъа къаршылыкъ оларакъ деръал сокъурджасына эйилик япмакъны яхшы адет деп бильмей.
— Бизде завод Медениет Сарайында авескярлар тёгереги бар.
Онынъ ишлеринде иштирак этеджексинъ, — деди кятиб.
Зеверджед эльбетте, бу «мен санъа — сен манъа» деген шейге бирден патлар эди.
Лякин хусусий бир себептен отьрю разы ола къойды.
— Озюнъиз къыйметли кятиб, авескярлар тёгерегининъ бедий акъшамларында булунасынъызмы?
Кятиб къызнынъ суалини гъалиба башкъа манада анълады... бир себеп тапып, менимнен корюшмек истей деп тюшюндими...
Алла бильсин.
Чюнки йигит озю яш эди.
— Шубесиз...— деди кятиб.
— Мени анда ич корьмединъизми?
— Бизде... медениет сарайындамы?
— Эбет, сизде... мен балет тёгерегинде эки йылдан берли иштирак этем.
Къыз, йигитнинъ юзюнде аджизлик сезсе де, индемеди.
Оны утандырмакъ истемеди.
Эртеси куню Зеверджед крангъа чыкъты.
Тёпеде турар экен, авада учкъан... аякълары астындаки янъгъыравукъ цех бир якъларгъа чыкъып кетеяткъан киби кельди.
Кран огге, арткъа, сагъгъа, солгъа арекет этмекте.
Эр шей машинистнинъ маарети иле олмакъта.
Зеверджед де ишлеп башлады.
Манивелягъа басты, кранны цех тёпесиндеки эки якълама рельслер узеринде юрсетти, амма теджрибели, сабырлы уста оны кимерде токътатты.
Бильмеген шейлерини огретти.
Устаныкъ озю, эр шейни тюшюнип-ташынып япкъан адам, кранны кочюрсе, къакъындырмай-силькиндирмей алып кете, юкни тайин этильген ерине алып барып къоя.
Зеверджедге де ойле япмакъны огретти.
Къыз гъайрет этти, тез вакъытта акъикъий кранджы олды.
Бир талай вакъыт кечкен сонъ Шемснурны озюне шегирт этип алды.
Шимди экиси бир-бирини денъиштирип чалышалар.
Цех башлыгъы антерли ишчилерге алышты.
Лякин къатий ве инат къызларгъа кулюмсиреп бакъкъан вакъты аз ола — даима кусип юре.
Атта истисал мушавересинде Зеверджедни макътагъан маалинде биле къашлары чатылгъан ола: «огюнъде юрегим ирип кеткени ёкъ... хаберинъ олсун...» демек истейми... не ичюн, белли дегиль.
Зеверджед бугунь завод къапусындан ичери хош ислер иле кирди, юреги эеджанлы эди.
О, къальбиндеки сырыны ёлда гъайып этмемек ичюн, кимсеге бакъмады, кимсенен лакъырды этмеди.
Февкъульаде вазифени эда ичюн кетеяткъан киби ашыкъты.
Азбар ичинде токъталып, кельген-кечкен эр кес иле меракъланыджы къызларнынъ янында да эгленмеди.
Тюневин базар куню эди.
Бельки адеттен тыш бир адисе юзь бергендир?
Бирев-биревнен таныш олгъандыр, биревге эвленмек ичюн теклиф этильгендир, ниает, къайдалардандыр-насылдыр яш киши пейда олгъандыр?
Онынъ ким экенини бильмек керек.
Бу къыз сюрюсининъ янындан индемей кечип кетмек мумкюнми?
Лякин Зеверджед къызларгъа къулакъ асмады.
— Зевердже-ед! — къызлар тааджипленип, онынъ артындан къычырдылар. — Къайда ашыкъасынъ?
Токъта!
Зеверджед айланып бакъмады.
Тез-тез цехке кирип кетти.
Анда, цехте, Шемснур беклей.
Зеверджед оны корьмек керек.
Лякин къулагъына бирден даргъын сес кирди.
— Бу не демек ола, къыйметлим?
Кечикип башлайсынъ... биревге даа ашыкъ олдынъмы?
Бу сёзлер шакъа сырасында айтылдымы, джиддий оларакъмы?
Зеверджед анълап оламады.
Къызларнынъ эписи азбарда.
Не ичюн эльдиректе мен кечикем?
Адамнынъ юреги бойле этип къырыла, севинчи бойле ольдюриле.
Оны да япкъан ким?
Энъ якъын досты, Шемснур.
— Санъа не олды, къыйметлим? — деди онъа Зеверджед тынч давуш иле.
— Сааткъа бакъ!
Ёкъса, сенинъ ичюн бир смена даа чалышайыммы? — Шемснур кабина къапусыны тарс этип ачты, достына анахтарны фырлатты. — Меним де шахсий аятым бар.
Тек сенинъ дегиль!
Зеверджеднинъ келеяткъан маальде чересинде сезильген тебессюми ирип кетти.
Козьлеринде исе аля севинч янмакъта эди.
Шемснур буны сезмедими аджеба?
Достындан: «Не янъылыкъ бар», деп сорамайджакъмы?
Ёкъ, ойле ниет сезильмеди.
Кетеяткъанда кофтасынынъ якъасыны дёгмеледи, сачларыны тюзетти, айланма демир мердивенден ашагъы акъырын-акъырын тюше башлады.
Тюшмекте экен, агъыр потюклерини басамакъларгъа аселет къатты-къатты урды... ойле тасырдатты ки, цех таваны астында акс сада янъгъырады.
Зеверджеднинъ къальбиндеки севинч кедерге чевирильди.
— Шемснур! — кийик сеснен къычырды о.
Къыз токъталды.
Чевирилип бакъмады.
— Сонъ?
— Телеграмма кельди.
— Мектюплери азлыкъ этти... телеграмма да ёлладымы? — деди Шемснур.
— Насыл мектюплер? — Зеверджед тааджипленди. — Биз оны эляк олды деп биле эдик.
Шемснур, Зеверджед иле мектюплешкен студент устюнде кетмегенини анълагъан сонъ, къаз киби, бонуны тёпеге созды.
— Мен сизнинъ эвинъиздеки сырларынъызны къайдан билейим? — деп ташлады о.
— Шаштынъмы, не?! — Зеверджед, ичиндеки эеджанны тыялмай, сагъ элини араретле къакъкъалады,— Телеграмма агъамдан!
— Агъанъдан?
Насыл?
Зеверджед кечкен кузьде онъа агъасы акъкъында базы шейлер айткъан эди.
Шемснур озь бабасындан да ишиткен эди гъалиба.
Бир вакъытларда Шемснурларнынъ эви Чаушларнен къомшу экен.
Шемснур озю де оларнынъ эвинде бир дефа яш бир бариели корьгени эсинде.
Бу чокътан олгъан шей.
О вакъытта эписи кучюк балалар эди.
Демек, телеграмма ондан.
— Дилявер тири... анълайсынъмы?
Тири! — Зеверджед эеджанлы давуш иле анълата башлады,— Энди келеята.
Арбий бариели, дюльбер яш киши.
Буларнынъ шеэрине келе ята.
Зевкълы шей.
Шемснур бир вакъытларда, эвде озь башында олгъанда, озюни офицер къадыны тасавур этмек истеген эди.
Тааджипленмеге шей ёкъ къараман йигиттен ходжа акъкъында къызларнынъ эписи хаялланмагъа севе.
Зеверджед къач йыллар эвельси, гъалиба, онынъ къарысы дженкте гъайып олгъаныны айткъан эди.
Эбет!
Гъайып олды деген эди.
Гъарип!
Яш экенде олюп кеткен.
Лякин энди иш башкъа... къарысы ольген, озю сагъ.
Киши акъкъында бойле тюшюнмек, эльбетте, яхшы дегиль.
Амма Шемснур тюшюнджеге далды.
Фикир деген шейден къачып къуртулмакъ мумкюн дегиль.
Не япмалы?
Йигирми беш яшында экенде озь бахтынънынъ пешинден авланмакъ керек ола.
Шемснур энди мердивеннинъ астына тюшкен, къапу огюнде токъталгъан эди, босагъадан атлап тышкъа чыкъып кетмеди.
— Буны чар-чапик айтмагъанынъ не? — деди о Зеверджедге.
— Устюме атылдынъ.
Не япмакъ керек эдим?
Къорчаландым,— Зеверджед кедерини бирден айта къойды.
— Мени афу эт, тувгъанчыгъым!
Пек ёрулдым. — Элинен манълайыны сыйпады,— Агъанъ... не вакъыт келеджек дединъ?
% — О бириси кунь.
— Гузе-ель.
Барып къаршылайджакъмыз!
Ойлеми? — Шемснур баягъы язылгъан киби корюнди — Бакъ, манъа хабер этмеге унутма!
Зеверджеднинъ юрегинде де ынджынув къалмады.
Кулюмсиреп башлады.
— Агъам пек севинир,— деди о ве козюни къыпты.
Акъшам Шемснур кийинип-къушанып Чавушнынъ эвине кетти.
Зеверджед сменадан къайтып кельгенде о, софада Шефикъа енге иле лакъырды этип турмакъта эди.
Азбардаки чичеклер суварылгъан, юзюмлер тюбюндеки сокъакъ сипирильген, сув сепильген.
Чыракъ ярыгъы ешиль япракълар арасындан кечип, ерни айдынлатмакъта.
— Иште, къызынъыз да... — Деди Шемснур, достыны эриштирип.
Шефикъа енге ягъбез иле савут сюртмекте эди.
— Бу насыл къыяфет? — деп къычырды о къызына. — Сен къайдан келесинъ?
— Иштен...— деди Зеверджед ве назары Шемснурнынъ устюндеки янъы антерге тюшти. — Не вакъыт тиктирдинъ?
— Баарьде. — Шемснур этеклерине бакъынды,— Насыл?
— Худжурсынъ.
Нe ичюн бу вакъыткъадже индемединъ?
— Алемни тааджиплендирмек истедим! — деди Шемснур.
Гуя Дилявер бу вакъыткъадже Шемснурны беклеп отургъан да, шимди оны бахтлы этмек ичюн келе ята.
Шефикъа къызнынъ мерамыны деръал бильди.
Бильди ве эти-тени чимирдеди.
Савускъаннынъки киби тёгерек козьлю бу, идракли ве мустакъиль къыз Чаушнынъ аилеси ичюн телюкели эди.
Эркеклер бойле пич къызларгъа деръал уруналар, джильвелерине къапыла къоялар.
Олар корюниште зиянсыз, ичлери эркек асрети толу ола.
Кимерде къашларынынъ бирисини тёпеге котерип, дигерини ашагъы эндире, кишиге ойле араретли ве эеджанлы назарлар аталар ки, энъ сувукъ къальпнинъ озю алевленип кете.
Дилявернинъ юреги алевленмек керекми?
Я Зейнеби?
Юваш Зейнеби?
Оны къыдырсын, тапсын.
Башкъа шей тюшюнмесин.
Керчек, Шемснур Шефикъанынъ янында бир къушчыкъ киби сайрамакъта, лякин Диляверни Шемснурнынъ къучагъы ичине атмакъ олмаз.
Енге озь ачувыны озь къызы устюне тёке башлады, гуя Шемснурнынъ бу къылыкълары ичюн Зеверджед къабаатлы эди.
— Экинъиз де пек ильванлысынъыз, — Шефикъа козьлерининъ къыйыгъындан Шемснургъа бакъып, аст дудагъыны къыйыштырды. — Ишке кеткенде садедже кийинмек де мумкюн!
— Кене бегенмеди... — деди Зеверджед, океленип. — Меним не ерим ильванлы?
— Устюнъдеки о пуллы антер не?
Ильван дегильми? — енге иддетленди. — Эскидже антер, яхут блузка кийген олсанъ, белинъ сынаджакъ эдими?
Сен машинистсинъ, ишчисинъ.
Оперетта артисткасы дегильсинъ.
— Яхшы... ярын памукълы штан кийип кетерим...— Зеверджед верандагъа котерильди, асабийленип, сумкасыны стол устюне атты.
— Эбет!
Къызынъызны бираз тертипке чекинъиз! — деди Шемснур, озю Шефикъа енгеге козь къыпып алды. — Ишке де, Медениет Сарайына кельген киби, ярашынып келе.
Эр кеснинъ козю онда.
Зеверджеднинъ къашлары чатылдылар.
— Сен сус! — деди о, достына, — Анамны кушкушлеме!
— Мен догърусыны айтам.
— Догърусыны айтсанъ, озюнъ акъкъында да айт!
— Манъа эр шей мумкюн.
Мен мусафирликке кельдим, — деди Шемснур ясама незакет иле, сонъ иляве этти. — Сизинъ эвде байрам.
Шемснур илякяр къыз.
Енге къызнынъ тыкъыла бергенининъ себебини энди сезди, амма онъа бир шей айтып оламады.
Сувукъ къыз олса, онъа асыл да къулакъ асмаз эди, амма бу сыджакъ, айнеджи.
Чауш багъчада вишне тереги тюбюнде отурыр экен, верандада олгъан лакъырдынынъ эписини эшиткен.
Кийим акъкъында бу къадар иддалашмакъ керекми аджеба, деп тюшюнди о озь башында, сонъ къакъына берип скемледен турды.
Террасагъа догърулды.
— Юреклеримиз севинч иле толу, бу догьру, — деди о, къуру давушнен.
Ойле дегенде къадынлар элесленип онъа чевирильдилер — хусусан меним ве Шефикъанынъ юреклери.
Зеверджеднинъ дегиль.
Зан этсем, агъасы хатиринде ёкъ.
— Хатиримде бар! — деди Зеверджед.
— Меним де эсимде, — Шемснур козьлерини азчыкъ юмып, кулюмсиреди. — Бабамнынъ да эсинде.
Дюльбер йигит эди дей тургъан.
— Ойле эди. — Мустафанынъ давушында асрет ве шефкъат дуюлды,— Матрабас огълумны бильмек керек.
Та, балалыгъындан.
Керчек, бабанъ насыл?
Яхшымы?
— Гузель.
О шимди баш агроном.
— Ойлеми? — Чауш хошнут алда башыны котерди,— языкъ... якъында корюшмедик.
— О, келеджек,— деди Шемснур. — Беклеймиз.
— Демек, тек огъланны дегиль, достымны да кореджегим.
Кельсин... мор-патильджан туршусы да кетирсин.
Чауш бойле деди, юреги исе, не ичюндир, сызлап алды.
Къарт Мустафанынъ юрегининъ сызлавы Шемснур ичюн не демек ола?
Къызнынъ мерамы — бариелини корьмек... озюни де корьсетип, сонъ йигитнинъ башыны нокъталамакъ.
Генчлик, дюльбер черэ ве наз... булар иле йигитни делиртмек кучь дегиль?
Тасавурында бельки огълан энди бу къызнынъдыр.
Не акъкъы бар?
Чаушнынъ ачувы къозгъалып кетти.
Шефикъа иле экимиз бахтымызны сонъунадже бекледик, огълумыз адам олсун деп, онъа эр шейни бердик.
Дилявернинъ озю де адамларнынъ саадети огърунда дженк этти, девлет месуд аят корьди.
Шемснур исе айын-оюн иле огъланны эльге аладжакъ.
Аладжакъ, лякин бир шей бермейджек, не козь яшы, не кедер, не марумиет.
Чауш гедже керчектен де, юкълап оламады, сабагъадже огълуны тюшюнип чыкъты.
Къасветленди, эеджанланды.
Шемснур башкъасы яраткъан бахткъа саип олмакъ истей.
Ничюн?
Къадын ве... яш экенлиги ичюнми?
Ёкъ.
Дилявер эвельки Дилявер олса, намуслы къыз федакярлыгьына ляйыкъ.
Къыз оны дюльбер экени, офицер экени ичюн дегиль, эр шейни джемиет огърунда фида эткени ичюн севмек керек.
Чауш хаялында огълуны эльсиз, аякъсыз, сокъур корьмеге къоркъкъанындан, козьлерини къапатты.
— Дюльбер йигит эди, — деди Мустафа, агъыр тюшюнджелерден къуртылмакъ, Дилявернинъ яшлыгъыны тасавур этмек ичюн.
— Эбет, — Шефикъа теренден кокюс кечирди. — Таали бизге аджайып огъул багъыш эткен эди. — Онынъ тасавурында да, эски эвлеринде яшагъан вакъытта къапудан кирип келеяткъан яш денъизджи корюнди. — Ах, меним Диляверим!
Чауш террасагъа, бу къадынлар джемиетинде ах-вах деп, кокюс кечирип турмакъ ичюн кельмеди.
Онъа сёнген чубугъыны якъмакъ керек эди.
Кибрит къыдырыр экен, юзюни Шемснурнынъ козьлеринден сакълады, чюнки озюнинъ козьлеринден яшлар бюркмекте эдилер.
Кибритни чокъ къыдырды.
Кибрит къыдыргъаныны унутты.
Ниает, тапкъан сонъ сусты, чубукъны шыркъылдатаракъ, тутандырды, басамакълардан ашагъы тюшип кетти.
## III
Учь кунь, эки гедже кечти.
Чауш, Шефикъа енге ве Зеверджед — учеви автобускъа минип, Диляверни къаршылап алмакъ ичюн станциягъа кеттилер.
Шемснургъа хабер этмедилер.
Диляверни къызгъанып дегиль, шай... огъул севинчини де, кедерини де тек озьлери корьмек истедилер.
Мустафа тюшкюн эди.
Сонъки учь кунь ичинде азды-тозды, козьлери сёнюкти.
Аягъы зияде сызлай башлады.
— Балалар эвге кеч кельселер ана-баба азаплана, — деди о, автобускъа минер экен. — Балалар ичюн исе бунынъ ич эмиети ёкъ.
Зеверджед бу сёзлерни озюне чекти.
Кеченлерде Медениет сарайында эстрада концерты олды.
Эвге яры геджеде къайтып кельди.
Шимди бабасы оны опькелемек истедими, алла бильсин.
Лякин Чаушны эеджанландыргъан шей, гъалиба, башкъа.
Станция пек узакъ корюнди.
Ёлда бензин битти.
Шофёр бензин къоймакъ ичюн колонкада токътады.
Бир талай даа юрьген сонъ, баллон бошады, денъиштирмек керек олды.
Мустафа къасеветленди, азапланды.
Огълуны кореджекми?
Не вакъыт кореджек?
Автобус пенджересинден чёллерге, тереклерге козь этерек, тюшкюнленди.
Станциягъа вакъытында келип еттилер.
Керчек, поезд кельген, амма кочкени ёкъ.
Ёлджулар вагонлардан чыкъып битмек узре.
Токътав мулетининъ сонъки дакъикъалары.
Зеверджед телеграммада косьтерильген вагонгъа чапты.
О — яш ве атик, эр шей къолундан келе.
Чауш ве Шефикъа исе перрон бойлап акъырын-акъырын кеттилер.
Астма енгеге тез арекет эттирмеди.
Мустафа исе зияде акъсай.
Тек козьлери ашыкъалар.
Козьлер энди вагон басамакълары устюнделер.
Бу дакъикъалар...
Дилявернинъ козьге корюнеджек дакъикъалары, не къадар узун ве агъыр!
Чаушнынъ чересинде къан ренки къалмады.
Ёрулып, ком-кок олды.
Зеверджед къайда батты, джаным?
Экиси де чыкъалмагъанлары не?
Севинип... къучакълашып, опюшип отуралармы, аджеба?
Ёкъса, юкю агъырмы?
Я, алы ёкъмы?
Лякин ишни созмакъ, къарт Мустафаны чекиштирмек керекмей.
Къонъшу вагондан, элинде бала велосипеди, шляпалы киши чыкъты.
Бу — сонъки ёлджу.
Кечиккен.
Юкюнинъ чаресини тапалмай, эгленип къалгъан.
Чауш чыдаялмады.
Огге, поездге догъру ынтылды.
Бу арада вагон къапусында Зеверджед пейда олды.
Янында кимсе ёкъ.
Бир озю.
Гудок окюрди.
Поезд кочьти.
Зеверджед басамакълардан ерге сычрады.
Сонъ, кетеяткъан поездге козь этип турды.
— Къайда о? — деп сорады Чауш,— Дилявер къайда?
Зеверджед омузларыны къысты.
— Башкъа вагонда олмалы, — деди Шефикъа енге.
Лякин энди кеч эди.
Поезд сурьатыны арттырды, кондуктор Чаушларнен сагълыкълашыр киби, сары байрачыкъны туткъан къолуны котерди.
Шефикъа енге агъламсырады. — Меним огълум къайда?
— Бельки телеграммада поезднинъ номерини къарыштыргъандырлар? — деди Зеверджед. — Бутюн купелерни бакъып чыкътым.
Сораштырдым...
Къыз анасыны къучакълады, омузларындан сыйпады, тынчландырмакъ истеди.
— Вагонларнынъ да эписине кирип бакъмакъ керек эдинъ, — деди Шефикъа, козьлерини сюртерек. — Бельки юкълап къалып... станцияны сезмегендир?!
Инсан, ишанчны муафаза ичюн, себеп чокъ тапа.
Ишанчны исе муафаза этмемек мумкюн дегиль.
Чюнки о, адам ичюн даима зарур.
Онынъ элинден огълуны чекип алмагъа кимсенинъ акъкъы ёкъ.
Зеверджед анасынынъ айткъанына разы олды.
— Керек эди, амма биз кеч кельдик,— деди о.
— Я, Дилявер вагондан эр кестен эвель чыкъып, шимди вокзалда, ёлджулар залында беклеп отургъан олса... не дерсинъиз? — Шефикъа енге къызынынъ козьлери ичине тикленип къалды.
Бу акъылгъа яткъан шей эди.
Олар деръал беяз эвнинъ ичине кирдилер.
Ичериде узун ве кенъ скемлелер туралар.
Амма Чаушларны мында да къырыкъ хаял беклемекте эди.
Скемлелер — бошлар.
Зал ичинде бир адам отура.
Вагондан бала велосипеди иле чыкъкъан шляпалы.
— Я, Дилявер? — деди Шефикъа енге. — Къайда о?
Даа не тюшюнмели?
Не къарарлаштырмалы?
Лякин...
Дилявер дос-догъру эвге кете де биле.
Эр кес ойле япа биле — къаршылап алгъан адам олмагъан сонъ, эльбетте эвни озю къыдырып тапмагъа меджбур.
Бельки телеграмма джойылды, яхут кечикти?
Бунъа акълымыз етмегенми?
Дилявер энди эвнинъ огюнде, скемлечик устюнде отура...
Матюв догъмушлары исе оны вагонда къыдырмакъталар.
Автобус даа кеткени ёкъ.
Етишмек керек.
Рыкъма-рыкъ машинагъа сонъки ёлджулар сокъулмакъталар.
Эвге!
Тез-тез эвге!
Шефикъа ве Зеверджед, токътамай-тынмай кокюс кечире, бир шейлер япмагъа азырланалар.
Фикрен олар энди эвделер.
Дилявернинъ янындалар.
Чауш суса.
Череси, эвелькиси киби, къаарьли.
## IV
Станция иле шеэр арасындаки он километрлик ёл уджсыз-буджакъсыз олып корюнди.
Шофёр бензин къоймакъ, баллонны денъиштирмек ичюн автобусны токътатмады, лякин пек акъырын юрди.
Зеверджед пенджереден башыны чыкъарып бакъа берди, Дилявернинъ машинада, яхут ёлда бир озюнинъ кетеяткъаныны корьмеге тельмирди, амма коре бильмеди.
Дилявер эвде де ёкъ эди.
Шефикъа къапу огюндеки етиль скемлечик устюне озю отурды, текрар тюшюнджелерге далды.
— Огълум!— дие инъледи о,— сен къайдасынъ?
Зеверджед анасынынъ юрегини алмакъ, оны тынчландырмакъ ичюн нелер айтмады,.. нелер япма-ды?!
Де омузларындан къучакълады, де янагъындан сыйпады.
— Аначыгъым!
Дилявер келир.
Шубэ ёкъ!
— Я рабби! — Шефикъа арды кесильмез нидалар ичинде козь яшларыны сильди.— Бу джефа не ичюн?
— Бельки...
— Зеверджед бир щейлер даа тюшю-нип чыкъарды гъалиба.
— Бельки достларынен бера-бер заводгъа кеткендир?
Машина кельген олса... отурды-кетти даа!
Айса!
Шубе ёкъ, о анда.
Барып, бакъып келейим.
Къызыньшъ янъы фикри акъылгъа яткъан шейми-дегильми, Чауш о хусуста бир шей айтмады, амма Зеверджед азбар къапугъа якъынлагъанда, онынъ артьшдан озю де кетти.
Эвде къалып оламады.
Кучю етмеди.
Баба ве къыз чокъ эглендилер.
Завод, айтыладжакъ къадар, узак дегиль, анда бир бучукъ саат «батып къалувгъа» асыл да аджет ёкъ эди.
Шефгкъа къач керелер ёлгъа чыкъты... бекледи.
Эвге къайтып кельди, меджалсызланып, кене сет устюне отурды.
— Кельмеди меним огъулчыгъытл,— деп ынджынды къартий.
О, аркъасыны ястыкъкъа таяп, козь яшлары акъыта яткъан маальде, клерде кимнинъдир кольгеси липильдеди.
Шефикъа енге бир тюрлю сес ишитмеди.
Сонъ: «Кирмеге мумкюнми?» деген давуш чыкъты.
Шефикъа башыны котерди.
Босагъа устюнде он дёрт яшларында огълан бала турып, къарт къадынгъа бакъмакъта эди.
Онынъ кунештен бакъыр ренк алгъан юзю ве кулюмсирер, ири козьлери Шефикъагъа якъын, догъмуш кишини хатырлатты.
— Кирмеге мумкюнми? — бала рус тилинде текрар сорады.
— Мумкюн... кир, огълум, — деди енге татарджа.
Бала онынъ сёзлерини анъладымы-анъламадымы, енге фаркъына бармады.
Бу эвде эр кес татарджа лакъырды эте.
Бала исе, гъалиба, анъламады.
Къадыннынъ козь яшындан сылангъан юзюне бакъты ве козь къапакъларыны сыкъ-сыкъ ачып-япты.
— Биз Потиден кельдик, — деди о, джесаретсиз алда ве аркъасына айланып бакъты.
Анда, къапунынъ о якъында, террасада, беяз кольмекли адам турмакъта ве балагъа пармакълары иле насылдыр ишаретлер этмекте эди.
— Кир!..
Ничюн кирмейсинъ? — деп къычырды бала онъа.
Енгеге, террасада Дилявер тургъан киби кельди.
Коргени ёкъ, тек къарарлаштырды.
Такъатсызлыгъыны, хасталыгъыны унутты, атылып турды, къапугъа чапты.
Анда кимсе ёкъ эди.
Кунеш шавлелери джамлардан кечип, террасанынъ ичине тёкюльмекте эдилер.
Шефикъа енге басамакълардан ашагъы, багъча ичине тюшти.
Этрафкъа бакъынды.
Мында да чым-чырт эди.
— Ким эди о? — деп сорады енге огъланчыкътан.
— Элинъни кимге салладынъ?
— Серёжа эмджеге,— деп джевап берди бала.
— Биз берабер кельдик.
— Серёжа эмджеге?
Ким о, Серёжа эмдже? — Шефикъа тааджипленди.
Бала исе шашмалады.
— Токътанъыз... бельки мен янълышкъандырым?..
Мустафа Чауш бу эвде яшаймы?
Шефикъа башыны саллады.
— Э!
Бу эвде!
— Сиз — Шефикъа къартана дегильсинъизми?
— Онынъ озюм.
Бала онъа догъру учь адым атты, севинчтенми-сыкъылувданмы, къып-къырмызы кесилерек, тутулып-тутулып деди.
— Селям алейкум, къартана!
«Къартана» сёзю худжур олып ишитильди.
Шефикъанынъ юрегинде агъры ве севинч дуюлды.
Бала озюнинъ ким экенини айткъан сонъ, бу агъры енгенинъ беденине даркъап кетти.
— Мен Диляверим...
Дилявер Чаушым,— деди бала.
Шефикъанынъ козьлерине къаранлыкъ тюшти.
Къалтырады, индемей сет узерине отура къойды.
Бала къоркъты, озь мерамыны тез-тез анълата башлады.
Енге оны ишитмеди ве анъламады.
Хайли вакъыттан сонъ... дудакъларыны джибиткен насылдыр сувукъ сув Шефикъанынъ эсини кетирди.
Козьлерини ачты.
Янында Шемснурнынъ эеджанлы чересини корьди.
— Сизге не олды, Шефикъа апте?
— Къыз сылакъ явлукънен онынъ самайларыны сыйпамакъта эди.
— Отюмни патлата яздынъыз!
Енге озю де къоркъты.
Башына эси кельгенинен, Шемснургъа кийик-кийик козь этти.
— Къызым...
Бу балагъа бакъ!
Коресинъми оны?
— Эбет.
— Диляверим... дей.
Бу насыл шей? — Шефикъа текрар агълады.
Шемснур йигитке чевирильди.
Кендини шефкъатлы зан эттирмек истеп, онъа муляим назар этти.
— Мен Диляверим,— деди бала текрар. — Дилявер Чаушым.
Ничюн мени анъламакъ истемейсинъиз?
Неге тааджипленесинъиз?
— Сен Дилявер Чаушнынъ огълусынъмы?
— Эбет... онынъ огълум.
— Дилявер...
Дилявернинъ огълу.
Ойлеми?
Бала севинип, башыны къакъытты.
«Чала-чала, гъалиба, уйдура башладыкъ!» деп тюшюнди о.
— Шемснур, къызым, сен бир шей анъладынъми? — деп сорады Шефикъа енге, аля инълеерек.
— Мында анълашылмаз шей ёкъ.
Бу йигит — сизинъ торунынъыз, — Шемснур къартийге тынч ве гонъюльсиз алда изаат берди. — Огълунъызнынъ огълу.
Ады, бабасынынъки киби — Дилявер.
— Торуным?
Вай анам!
— Шефикъа сеттен къалкъты, эзгеленген мучесини зар-зоруна идаре этип, балагъа догърулды:
— Огълумнынъ огълу... къана, козълеринъе бир бакъайым, къозучыгъым...— къучакълады, багъырына басты.
— Бабанъ кельмедими, балачыгъым?
Ничюн ялынъызсынъ?
— Мен ялынъыз дегилим, — къуру, лякин сыджакъ къарт эллер арасында сыкъылгъан Дилявер, севинчтен ве саадеттен зорнен нефес алгъаны алда, деди:
— Мен Серёжа эмдженен кельдим.
Станцияда бизни къаршылап аладжакълар деди, кимсени корьмедик.
— Кене Серёжа эмдже!..
— Шефикъа бу чыбалыкъ вакъиалар ичинде шашмалап, терен кокюс кечирди.
— Къайда о, Серёжа эмдже дегенинъ?
О алидженап адам?
— Софа ичинде эди.
Сонъ кеткен...
— Шемснур, чап, къызым!
Бельки къапу огюндедир! — енге мусафирге опькеленди.
— О, къадар узакъ ёлдан келипте, эвге кирмегени!..
Шемснур багъчагъа чыкъты.
Кимсени тапамагъан сонъ, ювурып, ёлгъа кетти.
Меджуль Серёжа эмдже къыдырылгъан арада, Шефикъа торуныны текрар къучакълады, юзюнден опьти.
— Меним къозучыгъым!
Торунчыгъым!..— баланы охшады.
— Бабасынынъ озю.
Насыл олды да, бирден танып оламадым?
Шемснур тюшкюн алда къайтып кельди.
— Анда кимсе ёкъ.
— Эй, алла!
Ёлджу киши, эвге кирип, бир фильджан къаве ичмеди.
Вай, аначыгъым!
— Шефикъа айылдай-вайылдай берди.
— Сен, огъулчыгъым, пек ёргъундырсынъ.
Союн, ювун.
— Енге мусафирханеге кирди, нагъышлы юзбез алып чыкъты.
— Бар, улукъ астында ювун!
Шефикъа енге, гъалиба, огълуны унутты.
О талий тарафындан такъдим этильген торунгъа бутюнлей берильди.
Севингенинден, баланынъ этрафында айлана берди, онъа не береджегини, не иле эркелейджегини бильмеди.
Кендже Дилявер кольмегини чыкъарып, ювунмагъа тедарикленмекте олды, Шефикъа софра донатмагъа тутунды.
Зердали, алма къойды, буюк мешакъкъат иле эльде этильген зейтунны чыкъарды, кениш аилевий столнынъ устюни чешит тарелкалар ве вазалар иле толдурды.
Бала, элинде юзбез, багъчагъа чыкъты.
Певренк астына эгилип, ювуна башлады.
Узакъ, тынчыкъ ёлдан сонъ, бу — бир хош мешгъулиет эди, торун ювунур экен, Чауш ве Зеверджед келип кирдилер.
Олар эвде ят баланы корьди, амма тааджипленмедилер.
Чюнки Шемснур оларны азбар къапу янында расткетирип, эр шейни анълаткъан:
— Дилявер кельди... лякин кенджеси.
— Торун... меним торуным кельди, шаймы? — Чауш кунь бою чапкъалап ёрулткъан сакъат аягъыны аджымай, улукъкъа ювурды.
Онынъ юреги кучлю урмакъта эди.
Сонъки саатларда о къадар эеджанланды ки, эски кедерлерине акъылгъа сыгъмаз янъы, дешетли хаберлер келип къошула бердилер.
Торун...
Мустафа такъдирнинъ бу эдиесине азыр дегиль эди, амма шимди тюшюнип отурмагъа вакъыт ёкъ.
Улукъ башында фыркъылдай берип ювунаяткъан, яныкъ тенли, араретли бала... о, ким?
Насыл Дилявер?
Сылакъ баланы къучакълап алды, бир заманларда Дилявернинъ озюни котергени киби, тёпеге котермек истеди, котералмады.
Янагъындан опьти.
Лякин эеджан, шубэ... булар къайдалардадыр ёкъ олып кеттилер.
Оларнынъ еринде реаль аят къалды.
Огюнде къаны-джаны иле догъмуш варлыкъ турмакъта.
— Дилявер... — деди Чауш титрек сесинен.
— Огълумнынъ огълу!
Къомшу ода ичинден Шефикъанынъ кедерли давушы чыкъты.
О, артыкъ софраны азырлагъан, шимди текрар торунына таба кельмекте эди.
— Огълумнынъ огълу... бу яхшы.
Бу анълашылды,— деди о, ходжасына ве бир де санчып алды,— я огълумнынъ озю къайда?
Я келин?
Чауш онынъ окюнчине эмиет бермеди.
Тек маиетине дикъкъат этти.
Керчектен де, Дилявернинъ озю ничюн ёкъ?
— Бабанъ къайда? — деп сорады Чауш баладан.
Лякин сёзлерине пек фаджиалы аэнк бермеди.
Шай... сёз сырасы айта къойды, сонъ торунынынъ омузындаки юзбезни алып, Шефикъагъа узатты.
% Зеверджед  кельди, Диляверни къучакълады, опьти... мусафир исе мискин къозу киби сусты.
Къартанасынынъ сёзлери дикъкъаттан тюшип къалдылар.
Дилявер оларны гуя ишитмеди.
— Кендже Дилявер... энди меним де огълан къардашым бар,— Зеверджед самимиетле кульди.
— Эшитесинъми, Шемснур?
— Бабанъ къайда? — деп сорады Чауш текрар.
— Бабам?! — бала огюндеки догъмушларны душкюн алда козьден кечирди.
«Бу не демек ола?
Менден бабамны ничюн сорай берелер?
Онынъ ёкълыгъы акъкъында бир шей бильмейлерми аджеба?» — деп тааджипленди кучюк Дилявер.
Зеверджед торуннынъ юрегинде насылдыр кедер барлыгъыны сезсе керек, онынъ душюнджесини больди.
— Аякъ устюнде тургъанымыз не? — деди о, этрафтакилерге.
— Киши сым-сылакъ, сюртюнмеге биле имкян бермеймиз.
Онъа кийинмек керек. — Къыз Дилявернинъ элинден тутып эвге алып кетти.
— Ёкъ, сен сабыр эт! — деди Шефикъа, къызына.
— Мен суаллериме джевап эшитмек истейим.
Амма енгенинъ сёзлери пек йымшакъ ве тынч чыкътылар, ойле йымшакъ ве муляим чыкътылар ки, къыз атта токъталмагъа биле аджет корьмеди.
Токътамагъаны ичюн дигерлер де онынъ пешинден террасагъа догърулдылар.
Чауш да артларындан кетти.
Эвге кирген сонъ, адетий къалабалыкъ башланды: къадынлар бала ичюн урба къыдырдылар... эльбетте, келишкен шей бирден тапалмадылар.
Не кольмек, не штан.
Тапалмагъанлары ичюн Шефикъа афакъанланды.
— Меним озюмде бар, — деди Дилявер.
Эр кес чаресизленип тургъан арада, джебинден анахтарыны чыкъарды, чемоданыны ачмагъа ниетленгенде, къадынлар, сабыр эталмай, балагъа ярдым ичюн чапыштылар.
Биринджиси Зеверджед олды.
Бир дакъикъа кечер-кечмез, чемодан ичиндеки шейлернинъ эписини чыкъарып, стол узерине къойды.
Енъсиз ипек кольмек, къыскъа тюп дон, усть штан... эписи мевджюд.
Эв ичинде киймек ичюн папучлары ёкъ эди.
Шефикъа енге бунынъ чаресини тез тапты.
Терраса къапусы янында тизилип яткъан аякъкъапларны къарыштырды, Чаушнынъ эскидже, лякин даа къавий чаблаларыны кетирип берди.
Къадынлар баланы кийиндире яткъанда, Чауш сет Устюнде отурып, торунына дикъкъатнен бакъмакъта эди.
«Бу — Дилявернинъ огълу.
Кимге бенъзей аджеба?
Бабасынамы?
Ёкъ... бабасына пек бенъземей.
Чаушларнынъ бутюн сулялеси киби, эндамлы, лякин ябаний аляметлери чокъ: кулюши тыпкъы Зейнепнинъки — йымшакъ, айдын.
Сачлары да онынъкине бенъзейлер.
Къашлары, къулакълары, эписи...
Бельки онынъки киби дегильдир.
Огълунынъ къашлары насыл эди, Мустафанынъ эсинде ёкъ.
Айды... къулакълары насыл олса-олсун.
Иш — къулакъларда дегиль.
Торуннынъ кимге бенъзегенинде де дегиль.
Энъ муими шу ки, ады Дилявер.
Ничюн Дилявер?
Телеграммадаки бу ад Чаушны шашмалатты.
Огълу, Дилявер келеята белледи.
Башкъа Дилявер келип чыкъты!
— Огълум! — Чауш балагъа хытап этти.
Торун магърур, дюльбер юзюни Чаушкъа чевирди.
Севинчтен первасызлана башлагъан козьлеринен бакъты.
— Не айтасынъыз, къартбаба?
«Мен торунгъа ничюн хытап эттим?» — деп тюшюнди Чауш.
— Бунда зарурет бармы эди?
Ёкъ.
Мен баланынъ козьлерини корьмек истедим.
Онынъ козьлеринде — огълумны корьмек истедим.»
«Диляверни сорап бакъайым, — деди Чауш озь озюне, — не олды-олды, лякин огъулнынъ къайда экенини бильмек керек».
Амма къадынлар, эв саибининъ ниетини эда ичюн ёл бермедилер.
Баланынъ эшьясыны къарыштыраяткъан Зеверджеднинъ козьлери тесадюфен къалын дефтерге илиштилер.
— Э!
Бизим Дилявер эдепли бала экен,— деп къычырды о.
-Яз вакътында биле дерслеринен мешгъуль олмакъ истей.
Ёкъса, кузьде бериледжек имтианынъ бармы?
Йигит ынджынгъан киби бакъты.
— О меним дефтерим дегиль.
— Кимнинъ? — Зеверджед меракъланды.
— Анамнынъки...
— Вай!
Анасынынъки олса, турсын... керекмей,— деди Шефикъа первасыз алда, лякин бир талай вакъыт кечти, эсини топлады, сонъ кийик давуш иле къычырды:
— Ананъ?..
Сен не дейсинъ, огълум?
Анамнынъки... дейсинъми?
Мен бир шей анъламайым!
Бала да къартананы анъламады.
Башыны ашагъы эгильтти.
Сусты.
— Эбет!
Медений аилелерде адет ойле...— дефтерден Шемснурнынъ озюнинъ къальбинде раатсызлыкъ асыл олгъаны сезильсе де, башкъаларны тенбиелей берди,— биревнинъ дефтериндеки шейни кимсе окъумай.
Бу аип исап этиле.
Шемснурнынъ сёзлери баланы ынджытты.
О чемоданыны къапатып, четке сюрип къоймакъ истеди, сонъ бу ниеттен вазгечти, озюнинъ акълы экенини исбат ичюн инатланды.
— Дефтер башкъасынынъ дегиль...— деди Дилявер.
— Анда бабам акъкъында язылгъан.
Меним акъкъымда да.
— Дилявер акъкъында язылгъанмы? — Чауш атылып турды.
— Къана... огълум акъкъында не денильген.
— Къайдан билейим? — деди Зеверджед, дефтерни тизлери устюнде сыкъып тутаракъ,— Зейнепнинъ къайдлары...
Бельки куньделиктир.
Оны окъумакъ, керчектен де, ясакъ.
— Ничюн? — Чауш тааджипленди.
— Кишининъ сыры.
Шахсий мектюп киби бир шей... анъладынъызмы?
— Кимге... мектюп?
Мустафа агъа кене анъламады.
— Озь-озюне... юрегининъ телькъины.
— Бу — акъылданелик... - Чауш ачувланды.
Чюнки озю омюринде куньделик туткъан адам дегиль ве онда ич бир вакъыт зарурет корьмеген.
— Мен огълум акъкъында хабер ишитмек истейим.
Башкъа шейнинъ меним ичюн эмиети ёкъ.
Къарт Мустафанынъ козьлери Шефикъагъа чевирильди, гуя ондан имдат корьмек истедилер.
Шефикъа ходжасыны акъламакъ, акъикъат огърундаки куреште оны къорчаламакъ керек.
Шефикъа ходжасыны къорчалады.
— Тертипни бозув, балабан гунах олмаса, бабанъны къыйнамайыкъ, къызым! — деди о, джесаретсиз давушнен.
О дефтердеки шейлерни, эр кестен зияде, озю бильмек истегенини сакълап оламады.
Зеверджед тюшюнджеге далды.
О да бу ешиль джылт ичиндеки сатырларнен таныш олув арзусынен янмакъта эди, лякин насыл япмалы ки, сонъундан юрек азап чекмесин?
Кучюк Дилявер бу иште ярдымгъа кельди.
— Анам бу дефтерни якъмакъ истеди...«кечмишни хатырламакъ меним ичюн агъыр»... деди.
Мен дефтерни атеш ичинден чекип чыкъардым.
Дикъкъат этсенъиз, джылднынъ четлери яныкъ экенини кореджексинъиз.
— Атешке быракъылгъан олса, демек, дефтер энди эльден кеткен,— Чауш меселени фельсефий къурунты иле аль этти.
— Биз, оны таптыкъ.
— Э!
Меселе ойле олып чыкъа,— деди Зеверджед.
О, да джесаретленди.
Шубэлери даркъады.
— Мен кетейим... сизге кедер этмейим,— Шемснур сувукъ давуш иле эснеди, озюнинъ бу ерде экенини зске тюшюрди.
— Эбет!
Эбет! — Шефикъа енге башыны саллады. — Ишинъ олса, кет!
Эр кеснинъ юрегинде енъгиллик сезильди.
Бу, керчектен де, аилевий меселе эди.
Ялынъыз озь аралары окъуп-бильмек кереклер.
Догърусыны айтсам, дефтер устюндеки бу, узундан-узакъ чеккелешюв, эзмели лакъырды... булар — мезкюр эсер ичюн келишикли шекиль тапмакъ, оны акъламакъ ичюн дегиль, виляет кишилерининъ саделигинден келип чыкъкъан шей эди.
Зеверджед къычырып окъуды:
«1941 сенеси, ноябрь 12.
Тёшекте яткъаным он еди кунь.
Бугунь, гъалиба, биринджи сефер маддем ачылгъаныны сездим.
Палатада учь къадынмыз.
Экиси — арбий эмширелер.
Экиси де яралы.
Мында... бу госпитальге насыл тюштим?
Мен тыббиет хадими, атта арбий хызметчи биле дегилим.
Сонъки афталарда юзь берген вакъиларны бильгенимдже, хатирге кетирмеге тырышайым.
Кефеде бизни, Къавкъаз ялыларына кетеяткъан геми когертесине алды.
Денъиз офицерлери аилелерининъ азалары джебэ аркъасына кочюрильсин деген эмир олгъан.
Эпимиз ашыкътыкъ.
Биз гемиге минген геджемиз немселер шеэрни бомбагъа ве узакъ урар топларгъа туттылар.
Гемиде бутюн гедже тынч юрдик, саба Новороссийск корюнди.
Биз, геми саильге янашыр белледик, лякин капитангъа башкъа эмир берильген, шеэрнинъ янындан кечип кетти.
Денъиз этрафта, козьге корюнир даиреде, сукют эди.
Гуя дженк деген шей ёкъ ве Кефеде корьген фелякетимиз — бир хаял эди.
Адамларнынъ ичлерине джанлары кельди, черелеринде тебессюм сезильди.
Биз, барып тюшеджек еримизде омюрни насыл къура биледжегимиз хусусында тюшюне башладыкъ.
Лякин бу юрек раатлыгъы вакътындан эвель асыл олды.
Немсе тайярелери булутлар артындан къузгъунлар киби чыкъып, бизим геми узерине атылдылар.
Авада телюке барлыгъы акъкъында сирена окюрди.
Бу дешетли левханы тасвир этмек къыйын.
Баштан кечирмек исе — даа да мушкуль.
Геми узерине, токътамай-тынмай, бомбалар чыбырып турдылар.
Ёлджулар сакъландылар, ким-къайда бир делик тапса, башларыны онъа тыкътылар, бир такъымы каюталарда пысты, дигерлер айланма мердивен астында, улькюн кечитлерде гизлендилер.
Аналар ве балалар алланы, семаны, кунешни имдадкъа чагъырып ферьяд эттилер.
Адамлардаки аджизликни айтып-анълатмакъ мумкюн дегиль.
Капитан — теджрибели денъизджи — гемини атеш астындан чыкъармакъ ичюн нелер япмады!?
Когертедеки топлар тайярелерге арды кесильмез атешлер ачтылар.
Лякин кучьлер мусавий дегиль.
Тезден гемининъ бурун къысмына бомба тюшти.
Геми, негедир барып урунгъан киби, кучлю чалкъанды, сонъ гемининъ парланыкъ къабургъасы туташып янды.
Янды ве... чёке башлады.
Когерте алев ичинде.
Кишилер каюталардан тёпеге ювуралар.
Джан аляметинде биринджи истеклери — сув астында къалмамакъ.
Когертеге чыкъмакъ ичюн бир-биримизни басып-эзип юкъары чапамыз.
Имдат... деген садалар, инъильтилер.
Матрослар шланг иле янгъынны сёндюрмеге ынтылалар.
Бу эснада Капитаннынъ къатты эмри эшитиле:
— Къайыкълар сувгъа эндирилсин! — деп къычыра о экинджи ярдымджыгъа... экинджи ярдымджы олю.
Эвеля яш балалы къадынларны къуртармакъ керек.
Лякин къайыкълар сувгъа тюшер-тюшмез, бомбалар астында парча-кесек олалар.
«Дагъылынъыз! — деп джекире капитан, къайыкъларда дюмен башындаки матросларгъа.
— Бир ерде топланып турманъыз!»
Бомба патлавларындан, геми этрафындаки сув къайнамакъта, энъ джесюр денъизджилер биле бу атеш ягъмасы ичинден чыкъалмай чекишелер.
Балалар денъиз астына кетмекте, аналар исе оларнынъ артындан озьлерини сувгъа атып, эляк олмакъталар.
Мен когертеде турдым.
Бомбалар тюшюви токътар, матрослар бельки атешни сёндюрирлер белледим.
Къайыкъкъа минмеге чарем ёкъ.
Мингеним такъдирде де, онынъ озю къуртулыш дегиль, чюнки, бомба тюшкен сайын къайыкълардан эсер къалмай, адамлар денъиз астына кетелер.
Хатримде къалгъан энъ сонъки шей — ип мердивен олды.
Онынъ иле юкъары, дирекнинъ тёпесине тырмаштым.
Геми батмакъта.
Мен эп мачтанынъ тёпесине котерилем.
Менимнен биревлер даа котерильмектелер.
Бир къач адам даа...
1941 сенеси ноябрь 15.
Саба палатагъа экинджи ранглы капитан Казаров кельди.
Койкамнынъ четине отурды ве Новороссийск янында олып кечкен вакъианы икяе этти.
Тек алты адам сагъ къалгъан.
Мени, денъиз устюнде чалкъанмакъта олгъан дирек устюнде тапып алгъанлар.
Эллеримнен ип парчасына ойле япышкъаным ки, пармакъларымны ондан зорнен къуртарып алгъанлар.
— Гемининъ эляк олувы тафсилятыны къайдан бильдинъиз? — деп сорадым Казаровдан.
Бир шейлер айтты.
Анъламадым.
Бу хусуста лакъырды этмек, гъалиба, мумкюн дегиль экен.
— Кечкен шей,— деди о, кедерли давуш иле, сонъ азачыкъ кулюмсиреген олды.
— Сиз тирисинъиз, ярынки кунни тюшюнмек керек.
Тездан баланъыз оладжакъ.
Ходжам акъкъында бир шей айтмады.
Къайда экенини бильмей.
Сорап-билип, биревлернен манъа хабер этмекни ишандырды.
«Тешеккюр сизге, капитан!..» — дедим мен.
Бойле вакъытта адамдан даа не бильмек, мумкюн?
Джебэ даима арекетте.
Алякъа яхшы дегиль.
1941 сенеси декабрь 14.
Госпитальден чыкътым.
Шеэр дживарында кучюк одачыкъ туттым.
Алыма-чулыма коре яшап турам.
Эр кес ойле.
Онъайтлы муит хусусында тюшюнмеге аджет ёкъ.
Кишилер манъа: джебэ аркъасына, Орта Асиягъа кет, дейлер.
Бир къараргъа келип оламайым.
Дилявер акъкъында бир шей бильмек ве, чаре олса, оны корьмек истейим.
Мында насылдыр сув алты матрослары келеджек... дейлер.
Беклейим.
1941 сенеси декабрь 15.
Озюмнинъ тедавий олунгъан госпиталимнинъ башлыгъы иле лакъырды эттим.
Тек яшамакъ, Диляверни беклемек, бу догъру дегиль.
Джебэ ичюн... ходжам ичюн де бир шейлер япмакъ кереким.
Онынъ алы агъыр, мен билем.
Сув алты кишилерининъ иши башкъаларнынъкинден кучь.
Ойле экен, мен бир тыббий эмшире олып ишлеп оламайыммы?
Госпиталь башлыгъы ярдым этмек истей.
1941 сенеси декабрь 18.
Ярын ишке чыкъам.
Бунъа кичкене къыз бала киби севинем.
Меним ичюн эрзакъ иссеси тайин этильди ве умумий ятакъханеден ода берильди.
Лякин госпиталь башлыгъы мени дикъкъат иле козьден кечирди.
Манъа башкъалары да бакъа берелер.
Кишилерге худжур корюнем гъалиба.
Юклю экенимни энди гизлемек мумкюн дегиль.
Буюклеримизге: «Мен сагъламым, истенильгени къадар чалыша билем», дейим.
Оларны алдайым.
Не япайым?
Бала догъураджакъ къадынны мында къалдырмакъ истемейлер, джебэ аркъасына ёллайлар.
Ишке де истеп алмайлар.
Диляверни мытлакъа корьмек кереким.
Юрегим бир шейлер дуя.
1941 сенеси, декабрь 26.
Уйле маалинде мени телефонгъа чагъырдылар.
Бу Казаров эди.
Гедже эки дане сув алты гемиси экипажы келеджегини чешит сёзлер иле анълатты.
Дилявер акъкъында лакъырды ёкъ.
Амма меним акъылым етти, о, бу экипажлар ичинде олмакъ керек.
Бутюн кунъ коридорларда доланып чыкътым.
Акъшамны бекледим.
Вакъытны ашыкътырдым.
Меним алымны кимсе бильмей.
Тааджиплене... сораштыралар.
Амма гизли шейни башкъасына айтмакъ мумкюнми?
Хусусан озь ходжам акъкъындаки хаберни...
Сменамнынъ энъ сонъунда къасеветке далдым.
Барып та башкъа гемилер олса?
Къоркъа башладым.
Атта теляшкъа тюштим.
Бутюн гедже бекледим.
Танъ ата яткъанда, эзгин алымда юкълап къалгъаным.
Яваштан къапу къакъылды.
Абдырап турдым, къапуны ачтым...
Дилявер.
О манъа насыл бакъты?
Не деди?
Бильмейим.
Севинчимден агъладым.
Дженкнинъ дешетли куньлеринде биле инсанда бахтлы дакъикъалар ола экен.
Дилявер саильде учь кунь булунаджагъыны ве бу муддет ичинде мени озюнден учь адым узакъкъа йибермейджегини айтты.
— Я хызмет!
Госпиталь?.. — дедим мен.
— Мени джезаларлар.
— Барсын, джезаласынлар, — деди о.
— Мен сенинъ янынъда оладжагъым.
Саде меселени чезмек бу къадар кучь экен.
Ходжамны беклей эдим.
О кельди.
Янында отурмагъа акъкъым ёкъ.
Дженк.. бордж госпитальде олувымны талап эте.
Эр алда, кетмеге азырландым.
Бакъсам, Дилявернинъ козьлеринде къоркъу ве арзу сезильди.
Мен кетер эдим.
О биле.
Лякин уйкен эмшире кельди, госпиталь башлыгъынынъ эмрини бильдирди.
О, ходжамнынъ кельгенини билип, мени учь куньге иштен азат эткен.
Тешеккюр!
Бойле мешакъкъатлы вакъытта бир киши дигерининъ алыны анълай, онъа ярдым эте.
Не къадар юксек алидженаплыкъ!
Мен ходжам иле бир даа корюше биледжегимми, алла бильсин.
1941 сенеси декабрь 30.
Дилявер эвде отурып оламады.
Саба кетти, ерге къаранлыкъ чёккенде къайтып кельди.
Керчек, о меним иле, эр вакъыттаки киби, бугунь де незакетли эди, амма козьлеринде теълюке сездим.
Акъшам емеги сукюнет ичинде кечти.
Дилявер насылдыр эмиетсиз, уфакъ шейлер хусусында лакъырды этмеге тырышты.
Бу онынъ юректеки раатсызлыгъындан делялет эди.
— Санъа не олды, азизим? — дедим онъа. — Бакъышынъ перишан...
— Бугунь сени терк этеджегим.
— Мени... терк этеджексинъ?
Э! Не япайым?
Лякин ничюн бойле тюшкюнсинъ?
Мени терк этювинъ биринджи дефа дегильки?..
— Бу бираз башкъаджа...— Дилявер сезильмез алда кокюс кечирди,— муреккеп вазифе.
Лякин сен эеджанланма!
Эр шей сырасында олур.
Мен раат отурмагъа... беклемеге, атта асрет чекмемеге ишандырдым.
Лякин мумкюнми?
«Биз ведалашмаймыз.
Ёкъ, ведалашмаймыз...
Бойле шей акълынъа асыл да кельмесин...» Дилявер манъа бу сёзлерни къач керелер текрарлады.
Ничюн текрарлады аджеба?
1942 сенеси, январь 12.
Дилявернинъ кеткени он учь кунь.
Чыданылмаз он учь кунь.
Гемилернинъ ишинде де муддет ола, оларда да базагъа къайтып келинген адет бар.
Амма къайтып кельмедилер.
Акъшам эвге Казаров иле къарысы ве Дилявернинъ достлары кирдилер.
Отурдылар.
Чай ичтилер.
Мен, озюмнинъ эеджанлы экенимни сездирмек истемедим.
Амма юрегим сызламакъта эди.
Мусафирлер не хусуста лакъырды этеджеклерини бильмедилер.
Багъсыз, мантыкъсыз къонуштылар.
Сонъ Казаров такъдирнинъ къышымлы джиэтлери акъкъында сёз ачты.
— Зейнеп... аятта эр шей бизим истегенимиз киби олмай, — деди о.
— Мында, дюньянынъ бу аджаип кошесинде, сукюнет.
Бир ерлерде дженк кеткенине, адамлар эляк олаяткъанына инанаджагъынъ кельмей.
Амма эр кунь бизим саадетимизни къорчалап, бинълернен адамлар ольмектелер.
О сакъынмай, эписини бирден айтып къоя биле эди.
Мен энъ къоркъунчлы хаберге биле чыдая билир эдим, амма Казаров ашыкъмады...
Къоркъты.
Мен юклю эдим.
— Диляверге не олды? — деп айкъырдым мен.
— Тез айтынъыз.
Казаров козькъапакъларыны ашагъы эндирди.
— Сувалты гемиси рейдден къайтып кельмеди...
Ишитеджек хаберим не къадар къоркъунчлы олса-олсун, эп бир, чыдарым деп тюшюне эдим.
Онъа азырлангъан эдим.
Амма чыдаялмадым.
Ичимде недир сынды... эсими гъаип эткеним.
1942 сенеси, январь 15.
Кене госпитальдем.
Лякин эмшире хызметинде дегилим... хастам.
Эсим энди башымда.
Эки кунь эвельси огъул догъурдым.
Муддетинден эвель...
Бала мучеден заиф, лякин дедиль.
Манъа кучюк ве кескин козьчиклеринен бакъмакъта.
Огълум... меним балам!
Шукюр!
Мен энди ялынъыз дегилим.
Амма ялынъыз къала да биле эдим.
1942 сенеси, февраль 4.
Огълума Дилявер... севген адамымнынъ адыны къойдым.
Дилявер меним янымда даимий яшайджакъ.
Гъаипкъа алышмакъ, атта якъын адамынъны унутмакъ мумкюн... шай беллейлер кимерлер.
Мен омюримдеки бу бошлыкъны даима сезеджегим, онынъ акъкъында даима тюшенеджегим.
Ве беклейджегим.
Эбет, мен беклейджегим.
Не къадар вакъыт кечсе-кечсин, такъдирим манъа насыл фаджиалы хаберлер кетирсе-кетирсин.
1942 сенеси, июль 9.
Дженк бизге якъынламакъта.
Кимер адамлар шеэрни терк эте башлайлар.
Госпиталь еринде къала, манъа ойле дедилер.
Мен де аркъадашларым иле, яралылар иле, къалырым.
Мен къайда барайым?
Озюмнинъ бабам ве анам немселер элиндеки топракъта къалдылар.
Дилявернинъкилери къайдалар, бильмейим.
Эписини гъаип эттим.
Къайсы сагъ, ким олю, бильмейим.
Огъулчыгъым арыкъ аячыкълары устюнде турмагъа ынтыла.
Кимерде эсли адам киби куле.
Талий меним къайдымны чекти, манъа огъул багъышлады.
1942 сенеси, сентябрь 3.
Поти — экинджи Ветаным олды.
Мында ходжамнынъ кечмишини гъаип эттим, озюмнинъ келеджегимни булдым.
Келеджегим — бу, огълум.
Ходжамны сонъки рейдке мындан озгъардым, мында къаршылап алмакъ истейим.
Оны беклегенимни кимсеге айтмайым.
Адамларгъа худжур шей олып ишитиледжек.
Эр шей малюм, озюмни алдагъаным не?
Сувалты гемилери Румыния ялыларында батырылгъанлар.
Адамлары эляк олгъан.
Эбет, аилелерине бойле илян этильди.
Лякин меним агъызымдан бу сёзлер ич бир вакъыт чыкъмады.
Юрегим исьян этмекте... онда севинчли, айдын куньлерге ишанч сакълы.
Бу ишанчны сёндюрсем, келеджекке насыл козь иле бакъаджагъым?
Баламны насыл асрайджагъым?»
## V
Севинч не къадар хош, кедер не къадар терен олса-олсун, эписи кечип-кете, юректен силине биле.
Чауш огълундан марум къалды, бу — буюк кедер.
Бу гъаипны ишитип де, первасыз къалмакъ къыйын.
Лякин о, сусты.
Диляверни тапкъан киби олгъан эди, амма учъ кунь ичинде кене гъаип этти.
Юреги зиддиетли дуйгъуларынынъ тазикъына сесленип етиштиралмады.
Чауш шимди огълундан экинджи дефа... эбедиен айрылгъан маальде, кунеш онынъ эвини бундан сонъ ич бир вакъыт айдынлатмайджагъыны билип, къаарьленди.
Бу эснада кендже Дилявер пейда олды.
Къарт Мустафа шимди онынъ акъкъында, ничюндир, тюшюнмей эди.
Бир вакъытта уйкен Дилявер тыпкъы бу бала киби, уфачыкъ олып, багъча ичинде чапкъалап юре эди.
Аят инсанны, озюнинъ даимиетисизлигинен тааджиплендире, адамгъа де сытыкъ чырайнен бакъа, де охшайыджы чере иле кулюмсирей.
Охшайыджы чере иле сийрек бакъа.
Чауш исе эвинде севинч даимий олгъаныны истей.
Ве севинчни къорчалай.
Мустафа эр кунь озь торуны иле мешгъуль.
Онынъ янында отурып, муим ишлер хусусында лакъырды эте, бала китап окъугъан, яхут багъчада бир де-бир шей, иле огърашкъан маалинде онъа бакъып ферахлана.
Чауш хызметте экенде эп торуны акъкъында тюшюне, оны бу эв ичюн догъды деп тасавур эте.
Дилявер онынъ ичюн, керчектен де енъиден догъды.
Чокъ йыллар ичинде бир тюрлю торун ёкъ эди.
Шимди торун дюньягъа кельди.
Биринджи куньлерде Чауш балагъа бакъа берди.
Ондан ким олып чыкъар экен деп хаялланды.
Эльбетте, джиддий бир нетиджеге кельмек ичюн йигит даа яш, лякин инсан, къарт Мустафанынъ фикриндже, омрюнинъ ильки дакъкъаларындан башлап бир шей ичюн таин этиле.
Он дёрт яшындаки баланынъ исе аятта ери белли.
Эгер о ер даа бельгиленмеген олса, Чауш оны озю бельгилемек керек.
Сёз онынъ кунеш астындаки ери акъкъында, шахсий аяты акъкъында кетмей... ёкъ!
Кендже Дилявер ким оладжакъ?
Адамлар онъа насыл ад береджеклер?
Анасы онынъ адыны Дилявер къойгъан, баланынъ бабасына олгъан севгисини изхар этмек истеген, намуслы, садыкъ досты олгъаны ичюн къойгъан.
Я адамлар?
Иште, Чауш не хусуста тюшюнди.
Чокъ тюшюнди.
Баланынъ кельгени учь афта олды.
Бу вакъыт ичинде Чауш онъа эр шейни косьтерип етиштирди — шеэрни де, онынъ дживарыны да, чёллерни де, багъчаларны да, неер устюнде къурулгъан, плотинаны да.
Дилявер Сырдарьягъа балыкъ тутмагъа да барып кельди.
Къартбабасы бу зенааткъа — джан сыкъыджы иш деп бакъа, торун исе ойле бакъмай.
Демек, бала тынчлыкъны ве сукюнетни севе.
Бабасы насыл эди?
О да даима сув башында долана тургъан.
Керчек, балыкъ тутмай, озю ялдай... гемилер ясай, къайыкълар юрсете эди.
— Сонъ, насыл?
Шеэрни бегендинъми? — деп сорады бир кунь Мустафа торунындан. — Ёкъса, денъиз яхшымы?
— Бегендим! — бала юректен джевап берди. — Далгъалар...
Потидеки киби.
Амма уфакълар.
— Иште, меселе къайда...— деп тюшюнди Чауш.
— Демек, балада бабасынынъ къылыкълары чокъ.
Лякин бу — таныш ве алышыкъ адиселери ичюн асрет чекюв дегильми экен?
Уйкен Дилявер далгъалардан чокъ хошланмаз... олардан четленювни север эди.
— Гемиге минмеге истейсинъми? — деп сорады ондан Чауш.
Бала индемеди.
Къафасыны, анълашыла, башкъа шей раатсызламакъта эди.
Насыл шей?
Озю де яхшы бильмей.
Чауш ичинде енъиден догъгъан суальге джевап оларакъ, меселе адамны къайсы зенаат джельп эткенинде дегиль, не иле джельп эткенинде, деп ташлады.
Эр иште джан бар.
Онынъ озю адамны давет эте: биревни тынч дюльберликке, дигерни гурьдели аяткъа.
— Мында денъиз олса эди...— деди торун, апансыздан.
— Демек, эр алда, денъиз?..
Гизлемек не керек, Чауш торунында озь огълуны корьмек истеди.
Языкъ ки, бала бабасыны бильмей, онынъ сымасыны юрегинде, къалдырмагъан.
Мадамки йип узюльген, Чауш оны багъламагъа тырышаджакъ.
Тек онъа кедер этмесинлер, баланы ондан алмасынлар, баланынъ дикъкъатыны бош шейлерге джельп этмесинлер.
Лякин джельп эттилер.
Бир дефа, Чауш эвде торуны иле отурып Степан Казаков адлы солдат иле дженк ёлларындан насыл кечкенини икяе этеяткъан маальде, сёзюни больдилер.
Къапу аралыкъланды.
Шефикъанынъ башы корюнди.
Юзю пек эеджанлы эди... бир шейден къоркъкъан киби.
— Сеит Осман...— деп пысырдады енге.
Сеит Османны бильмеген киши ичюн бу ад бир шей демек дегиль.
Амма Мустафа ве Шефикъа ичюн онынъ айры манасы бар.
— Сеит Осман келе ята! — деп эляве этти о, текрар.
Бу адам докъуз йылдан бери Чаушнынъ эвине аякъ басмагъан, Мустафанынъ озю де Сеит Османнынъ къапусы огюнден кечмеген эди.
Достларнынъ аякълары баскъан сокъакъта чокътан от биткен.
Шимди Сеит Осман сокъакъны енъиден таптап башладымы аджеба?
— Онъа не керек? — Чауш айретке кельди.
Мустафа бу суальни бермей де биле эди.
Шефикъа къапуны япып, козьден гъаип олды, гъаип олмагъанда биле ходжасынынъ суалине джевап бералмаз эди.
Сеит Османнынъ пейда олувыны эв саиби ичюн ич бир шейнен анълатмакъ мумкюн дегиль.
Мустафа фикирлерини топлап етиштиралмады, софада мусафирнинъ потюклери гъичылдады... сонъ давуш тынды.
О аякъапларыны чыкъармагъа тутунды.
Эки саниеден сонъ къапу ичинде тёгерек бети ве узун мыйыкълары корюнди.
— Чагъырылмагъан мусафирни къабул этесинъизми, Мустафа агъа? — юксек, лякин джесаретсиз сеснен къычырды Сеит Осман.
— Мусафир олсун...— деди Чауш.
Онынъ давушы да пек къатты чыкъмады.
— Тек мусафир олсун, тёрюмиз даима бош!
Адам, не себептен кельсе-кельсин, мусафирперверлик борджы эв саибинден незакет талап эте.
О себептен Чауш ве Сеит Осман бир-бирлерининъ эллерини яхшы этип сыкъты ве кулюмсиредилер.
Керчек, бу пек севинчли чере иле япылмады, чюнки экисининъ де черелеринде кергинлик ве ихтият ачыкътан-ачыкъ сезильмекте эди.
Чаушнынъ бакъышында: «Сен, къарт шейтан, санъа даа не керек олды! — деген суаль сакълы эди. —
Сен башкъасынынъ эвине боштан-бошкъа кельмезсинъ... мен билем!».
Эр алда, эв саиби мусафирнинъ сагълыгъы-селяметлигинен, якъын ве узакъ догъмушларынынъ ахвалынен меракъланды.
Сеит Осман да ойле япкъан сонъ ава акъкъында лаф ачылды.
Сеит Осман, сонъки дёрт кунь ичинде арарет зияде котерильгени себебинден, ишлемеге такъаты етишмегенинден шикяетленди.
Сонъ, Ура-Тепа бетте ер тайгъаны акъкъында лаф олды.
Бу, не эв саибининъ, не де мусафирнинъ къулагъыны къыздырмагъан лакъырдыгъа ярым саат вакъыт кетти.
Сонъ эвни сукюнет басты.
Бу арада Дилявер кирип кельди.
Мусафирнинъ череси бирден шенъленип кетти.
О баланынъ сачларыны сыйпады.
— Сонъ, насыл? — деди онъа Сеит Осман,— къартбабанъларда къаласынъмы?
Сеит Осман баланынъ фикрини бильмеге тырышувы, Чаушнынъ аилесиндеки янъы вазиет иле тафсилятлы таныш экенинден делялет эди.
Лякин бу эписи дегиль.
Албу исе къарт, баланынъ не вакъыт, насыл поезднен кельгенинден ве учь афтадан бери вакътыны къайда кечиргенинден де хабердар.
— Къал мында, — деп исрар этти мусафир.
Гуя йигит Чаушнынъ эвине дегиль де, онынъ эвинде къонакъ эди.
— Бильмейим,— деди Дилявер ве омузларыны къысты.
О къартбабасынынъ дивардаки ресмине дикъкъат иле козь этмекте эди.
Къартбабасы топ янында тура.
Погонлары устюнде, уйкен лейтенант экенлигини косьтериджи учь кучюк йылдыз корюнмекте.
— Анамны сагъындым, — деди бала.
— Сагъынгъан олсанъ, чагъыр... мында кельсин! — деди Сеит Осман.
Чаушнынъ аилевий меселесини чезмеге урунды.
Дилявер, бу лакъырды къартбабасынынъ юрегине ятмагъаныны сезген сонъ сусты, бир талайдан багъчагъа чыкъып кетти.
Чауш, чырайы булутлы алында, Сеит Османны софрагъа давет этти: бир шейлер этип, онынъ хатирини хошламакъ керек.
О себептен къаршысына кечип отурды.
— Ша-ай... демек, бизим якъларгъа келип тюштинъиз,— деди Мустафа сувукъ незакет иле.
— Бу насыл олды?
— Насыл олды?
Буны эки сёз иле анълатмакъ кучь,— Сеит Осман гурь къашлары астындан Чаушкъа къоркъа-къоркъа козь этти.
— Къолайсыз вакъытта кельдим, гъалиба.
Шай деп, сёзюни узди.
Бекледи...
Бельки эв саиби бир шейлер айтып, лакъырдыгъа ёл ачар белледи.
«Чекинменъиз... айта беринъиз!
Биз эски достлармыз!» деген манада.
Лякин Мустафа мусафирнинъ лакъырдысына итибар бермеди.
Индемей, аякъларынынъ уджларына бакъып къалды.
Бир талайдан сонъ, стол устюнде асыл да ёкъ отьмек уфакъларыны джыйыштыргъан олды.
Мусафир, буны сезип, тешеббюсни озь элине алды.
— Башынъызгъа эм севинч, эм кедер тюшти...— деди о, Чаушкъа.
— Севинч, чюнки торун пейда олды, кедер чюнки огълунъыз эбедиен гъаип.
Гъает муреккеп вазиет, мен анълайым...
Эр алда, кельдим.
Сеит Осман бу сёзлерни, эльбетте, къолай-къолай айта къоймады.
— Шериат къанунларына козьлеримни юмып кельдим...— деди о, текрар.
— Буны анъламакъ керексинъиз, Мустафа агъа!
Бу инат адам не истей?
Кечмиштеки вакъианы артыкъ унуттымы?
Ёкъ, унутмады...
Эр шей хатринде.
— Мен балаларымызнынъ бахты хусусында айтам.
Иште, меселе къайды?
Озю, эвелькиси киби, кин ве ачув иле къалгъан, огълуны исе, Чаушнынъ исабына бахтлы этмек истей... деп тюшюнди эв саибы.
— Балаларымызнынъ? — о, мусафирнинъ сёзлерини анъламагъан чырай иле бакъты.
— Не япмакъ керек?
— Бизим огълан, сизинъ къыз, бир ерде осьтюлер...— деди Сеит Осман.
— Бу не вакъыт олгъан шей? — деп сорады Чауш.
Манълайынынъ териси къатмерленип кетти.
— Акълымда ёкъ!
Чаушнынъ сёзлери шефкъатсыз янъгъырадылар.
Мусафир эв саибининъ къальбинде ачувлы дуйгъулар аля сакълы экенини сезди.
Демек, эр шей эвельки алында къалгъан, бу эки къоранта арасында барышыкъ ола бильмейджек.
Лякин кери чекильмек ичюн энди кеч.
Сеит Осман мындан, бош къолларынен къайтмакъ ичюн кельгени ёкъ.
— Та, балалыкъ чагъларында...— деди Сеит Осман ве ичинден тюшюнди:
«Сен тирельмек истейсинъ, Мустафа!
Мен ойле япаджагъынъны биле эдим.
Биле-биле кельдим.
Лякин сен теслим олурсынъ... мен билем.
Мен ашыкъмайым.
Сабыр этерим».
Сонъ иляве этти:
— Унутчакъ адетинъиз бар экен... унутаджакъ олсакъ, экимиз де, эписини унутайыкъ!
Мен къаршы дегилим.
Онынъ, стулда отура-отура бели талды гъалиба, ерге тюшип, килим устюнде багъдаш къурып отурды.
Аркъасыны гардеробкъа таяды.
«Иште, мен насыл адамым!
Уфакъ-тюфек сёзге дарылып, чыкъып кетмейим... аксине, джиддий ве узун лакъырдыгъа азырым!» демек истеди.
Шефикъа енге, элинде табакъ, устюнде эки фильджан къаве ве шекерлик иле ичери кирди.
Сеит Османнынъ ве Мустафанынъ оглерине къойды.
— Балалыкъ чагълары акъкъында лакъырды этмек керекмей,— деди Шефикъа, кимсеге мураджаат этмей,— эгер лакъырды этильсе...
— Апакъай, сен сус! — Чауш къарысына сёзюны битиртмеди.
— Сабыр эт.
Бу иш, эп бир, сенсиз олмайджакъ.
Шефикъа чыкъты.
О, шубэсиз, бу муим лакъырды вакъытында булунмакъ ве ичиндеки зафранны Сеит Османгъа тёкмек, истеди... иш бозулды.
— Мен докъуз йыл эвельси эвинъизден кеттим...— деди Чауш, болюнген лакъырдыгъа къайтып.
— Ничюн... билесинъизми?
— Насыл дейим сизге?..— Сеит Осман тамшанды.
— Себеби, эльбетте, олса керек.
— Себеби — шу балалар!
Докъуз йыл эвельси, Чауш къорантасы иле совхоздан бу шеэрге кочип келерек, заводкъа ишке киргенде, квартирасы ёкъ эди.
Азбар-азбардан юрип, квартира къыдырды.
Бойле вакъытта о, чайханеде Сеит Османнен корюшти.
Лаф-лафтан чыкъты... экиси де бир заводда ишлегенлери анълашылды — Сеит Осман накълият болюгинде, Чауш исе завод идаресинде.
— Меним эвим фена деталь,— деди Сеит Осман.
— Бир одамны сизге бере билем.
Истесенъиз, ярын кочип келинъиз!
Чауш имал этмеди.
Эртеси куню эшьясыны ве бала-чаласыны машинагъа юклеп, кочип кельди.
Эв де, онынъ огюндеки багъча да аджаип эдилер.
Чауш ишгъаль эткен оданынъ пенджерелери юзюмликке, къапусы верандагъа чыкъа.
Мустафанынъ юреги джылынды, бойле кучь меселенинъ къолай чезилип кетювине севинди.
Эки аиле бир дам астында яшады, севинчлерини ве кедерлерини болюштилер.
Сеит Османнынъ къорантасы, истегенде, сыкъылмай, Чаушнынъ одасына кирип-чыкъты, Чаушлар исе, зарур кельсе, шорбаджынынъ мусафирперверлигинден файдаландылар.
Айлар кечтилер, йыл кечти, бу тынч ве бахтлы омюрге кимсе кедер этмеди.
Бир кунь акъшам устю Шефикъа енге эв ичинде, пенджере янында отурып, Мустафа агъанынъ кольмегининъ сокюк енъини тике яткъанда, азбарда балаларнынъ шаматасыны ишитип, элесленди.
Сервер, эв саибининъ огълу, чичеклерни сувармакъта, Зеверджед исе онъа фиски иле арыкътан сув ташымакъта.
Бу — адетий бир иш.
Чичеклернен эр акъшам бир де-бир адамгъа огърашмакъ керек.
Бугунь исе бу иш онъайтсыз олып чыкъты: къызчыкъ сюрюнди, аягъы тайып, арыкъ ичине тюшип кетти.
Э! Бунда не бар?
Эр кесде ола биле.
Къулакъ асмакъ биле керекмей.
Зеверджед аягъыны сувдан чекип чыкъарды, аякъкъапыны тёнтерип, ичинден сувуны акъызмакъ истегенде, текрар тайды, аякъкъапы кене... сув ичине тюшти.
Бунда да бир шей ёкъ.
Ал туфлянъны, чул парчасынен сюрт, сонъ арыкъ четиндеки отлар устюне къой, къурусын.
Къызчыкъ, ялдап кетеяткъан туфлясыны узанып тутмакъ ичюн, дигер элиндеки къопкъаны Серверге узатты, чюнки элини бошамакъ керек эди.
Огълан къопкъаны алмады, кери уйтеди, ойле уйтеди ки, къопкъа къызнынъ элинден къуртулып, арыкъ четиндеки цемент устюне тюшти, быланчыкъ сув къызнынъ устюни сылатты.
— Санъа не олды?
Делирдинъми? — деди къыз.
Ынджынгъанындан козьлеринде яшлар асыл олдылар.
— Мен дегиль, озюнъ... делисинъ,— деп джекирди Сервер.
Зеверджед айретте къалды.
Ири козьлери ашагъы энди, балчыкъкъа чомгъан аякъларыны ве булашкъан антерини корьген сонъ пек окюнди, чюнки бунынъ ичюн анасындан джеза чекеджек эди.
Къыз озюни акъламагъа ыдырынды.
— Бакъ бунъа! — деди о, Серверге дарылып.
— Эр ерим чамур.
Янъы антерим...
— Не?
Антеринъ? — Сервер кибар сес иле къычырды.
— Антеринъ дегиль, аякъкъаплар... аякъларынъдаки туфля кимнинъки, билесинъми?
— Менимки... кимнинъ оладжакъ?
— Ёкъ... менимки.
Сервер эгилъди, къызнынъ аягъына япышты.
— Токъунма! — Зеверджед огъланны къакъыштырды, уйтекледи.
— Эдае аптеге айтырым!
Лякин Сервер кучлю эди, къызнынъ аягъындаки туфляны зорнен чыкъарып алды.
— Биревнинъ аякъкъапларыны кийгени-кийген, даа алекетине бакъ! — деди Сервер кин ве ачув иле.
— Азыргъа дуаджылар...
Бир шей корьсенъиз, деръал сизинъки олып кете.
Къыз, бу сёзлернинъ манасыны анъламай, огълангъа бакъты-бакъты, сонъ — агълады.
Ойле окюнчли агълады ки, Сервер къоркъты, тез-тез эвге чапты.
— Сенинъ аякъкъапларынъ...— къыз козь яшлары тёкерек, огъланнынъ артындан къычырды.
— Сенинъ туфляларынъ софада яталар.
Сен — яланджысынъ!
Коридорда бир чифт туфля яткъаныны Сервер озю де эследи, амма хатасыны танымакъ истемеди, ичери кирип кетти.
Бойле адисе олып кечкен эди.
Керчек о вакъытта Сервер он дёрт яшында олса да, эр шейни анъламагъа борджлы эди.
Лякин балалыкъ...
Баланынъ кимер арекетлерини афу этмек керек.
Шефикъа енге бу чиркин вакъианы унутмакъ истеди.
Эв саиплери онъа эмиет бермез, балалар барышыр-кетерлер, деп тюшюнди.
Амма джан агъыртыджы о сёзлерни къайда къоймалы?
Огълан Чаушларгъа: азыргъа дуаджылар — деди.
Бойле шейни къафадан чыкъарып атмакъ мумкюнми?
Мустафа иштен кельген сонъ, енге онъа эписини икяе этти.
— Сонъ, бунда не бар? — Чауш омузларыны къысты.
— Балалар... ачувланмакъ керекмей.
Шефикъа ходжасы иле разы олды.
— Мен де ойле беллейим...
Лякин гедженинъ бир маалинде, Чауш тёшек ичинде яткъанда, бу адисе текрар эсине тюшти.
— Эдаенинъ лакъырдыдан хабери бармы? — деп сорады о, къарысындан.
— Бар,— деди Шефикъа.
— Эписини корьди.
Амма бир сёзчик айтмады.
Иш джиддийлешти.
Анасы яхут бабасы баланы тыймакъ истемесе, демек, онынъ фикринен разылар, бельки де огълунынъ бу акъаретли арекетлерини такъдирлегендирлер?
Бельки огълан Эдаенинъ яхут Сеит Османнынъ сёзлерини текрарлады.
Чауш бутюн гедже юкъламады.
Саба эрте азбаргъа чыкъты, эв саиби иле корюшип, лакъырды этмек истеди.
Де аран огюнде, де азбар къапу, де улукъ янында турды, доланды.
Эвден кимсе чыкъып бакъмады.
Эдае енгенинъ озю эвде ёкъ киби, гизленди.
Чауш, эвдеки сукюнет, эв саибининъ къурунтысы экенини бильген сонъ, агъыр ислер иле азбардан чыкъты.
Демек, огълан ана ве бабанынъ идраки иле иш корьген.
Олар, ана ве баба, энди акъибетни беклейлер.
Уйле тенефюси маалинде, Чауш юк машинасы кабинасына отурып кельди, эвдеки эшьяны юкледи, къарысыны ве къызыны алып кетти.
Мустафа шейлерини джыйыштырып, азбар бойлап машинагъа ташып, юкни багълагъанджа эки саатлыкъ вакъыт кечти.
Бу вакъыт ичинде къапу огюнде Сеит Осман пейда олур: «Эй, къоншу!
Меним иле лакъырды этмей, бойле чыкъып кеткенинъ не?» деп дарылыр белледи.
Амма ойле олмады.
Кимсе чыкъмады.
Чаушны кимсе токътатмады.
Ондан бери Сеит Османнынъ эви Чауш ичюн ябаний олды.
Шеэрге чыкъса, сокъакъта апансыздан Сеит Османны корьсе, дигер къалдырымгъа авуша.
Эгер юзь-юзьге расткелишселер, Чауш къуру селям бере, Сеит Осман да тек селям ала.
Лакъырды этмейлер.
Эр экиси де бир-бирине даргъынлар.
Докъуз йыл бойле.
— Эписининъ себеби — балаларымыз, — деп текрарлады Сеит Осман,— лякин сиз, Мустафа агъа, акълы дегиль эдинъиз!
— Мен... акълы дегиль эдим? — Чауш онъа козьлерини тикледи.
— Я ким акълы эди?
Сизми?
— Мен озюмни къабаатлы исап этмейим, — деди мусафир.
Сеит Османнынъ юзсизлиги удюдлерни кечти.
Чауш, мусульман олмаса ве мусафирперверликнинъ къаиделерине риает этмесе эди, Сеит Османнынъ террасадаки гъычылдавукъ пётюклерини чокътан элине туттырып къапуны косьтерир эди.
Лякин къаиделерге таби олмакъ керек.
Ондан да гъайры, Мустафа бу иште ким къабаатлы экенини о вакъытта, асылындан, билялмагъан эди.
— Ким къабаатлы? — Чауш мыскъыллы сес иле сорады. — Сизге бакъсанъ — эчки къашкъырны чайнап-юткъан...
— Эр шей ола биле, — деди Сеит Осман.
Лафны кесмек истеди.
Бу — юзсизлик дегиль, Чаушнынъ аилеси ичюн акъарет эди.
Дикъкъат этинъиз: мусафир эв саибининъ намуслылыгъына шубелене.
— Ола бильмей! — Чауш итираз этти.
— Эчки даима эчки, къашкъыр исе — къашкъыр.
— Барсын, ойле олсун...— Сеит Осман лакъырдыны чевирмек истеди.
— Бала деген шей нелер япмай?
Онъа ола, эвни терк этмек керекмей эди?
Сиз окъумыш адамсынъыз, менимнен ачыкътан-ачыкъ лакъырды этмек керек эдинъиз.
— Кимнен? — Мустафа эллерини эки якъкъа керди.
— Азбарда джан огълу-джан корюнмесе?!
— Мен эки кунь-учь гедже станцияда эдим...
Бизде юклю вагонлар къазагъа огърадылар,— деди мусафир, асыл да сыкъылмайып, — эвге кельдим, сиз ёкъсынъыз.
Эдае де пек кедерленди.
Чауш мусафирни яхшы этип сёгип, масхара этип, эвден къувмакъ истеди.
Япалмады.
Сонъ оны азачыкъ санчып алды.
— Кедерленди?
Мен ойле шей сезмедим.
Элбетте, ёкъ шей бир вакъыт сезильмей.
— Озюнъиз билесинъиз, Эдае хаста.
Мен баланы къатты джезаладым.
Ойлеки, арыкъ янындаки вакъиа омюр-билля хатиринде къалды.
— Онынъ ичюн, утанмайып бабасыны меним эвиме ёлладымы?
— Эбет... докъуз йылдан сонъ, — Сеит Осман кулюмсиреди.
— Шимди огълан Зеверджедни севе.
Чауш ачувындан туюльди, оксюре башлады.
— Кимни?
Зеверджедними?
— Эбет...— деди Сеит Осман,— олар бир дам астында осьтилер, бир дам астында бахтлы олмакъ кереклер.
— Бу мумкюн дегиль.
Чаушнынъ башына о къадар акъарет ве кедер кетирген дам энди Зеверджеднинъ саадети олмакъ керек.
Бу не демек?
О зыпкъын Сервер Зеверджед акъкъында тюшюнмеге насыл джесарет этти?
— Олар бир-бирлерини севелер,— деди Сеит Осман текрар.
— Бир-бирлерини?
Зеверджед де Серверними?
— Эбет...
Энди къайтып кельген сонъ...
— Къайдан къайтып кельген сонъ? — деп сорады Чауш.
— Ким?
— Огълан...
Москвада окъуй эди.
Битирип кельди.
«Зеверджед насылдыр студент иле мектюплеше.
Араларында бир шей бар...» деген эди Шефикъа.
О вакъытта Чауш инанмагъан эди.
Зеверджедни — иляий къыз деп биле эди.
— Не япмалы? — деди Чауш тюшкюн алда.
— Эгер къыз да севсе...
— Эбет! — мусафир Чаушнынъ сёзлерини икърар этти.
— Экиси бир-бирини...
Мустафа аякъкъа къалкъты.
Лякин онъа шимди ерде отурмакъ керек эди.
Аякълары пек агъырмакъта, юреги сыкъылмакъта.
Къалкъты, къапуны ачып, Шефикъаны чагъырды.
— Апакъай, мында кель!
Шефикъа енгенинъ кедери акъайынынъкинден аз дегиль эди.
О, меджалсыз алда кирди, сетке отурды.
— Ниает, мен керек олдыммы? — деп сорады енге ве агъламсырады.
— Зеверджед даа бала.
Окъувыны битирсин.
Мустакъиль фикир этмеге огренсин, о вакъытта тюшюнип бакъайыкъ!
Шефикъа енге, башкъа аналар киби, къызыны онынъ озь бахтындан къорчаламагъа урунды.
Аналарнынъ ред этюви — бу адетий шей.
Ред этювининь биринджи себеби — къызнынъ яшлыгъы эди.
Албу исе къызнынъ яшы йигирмиден кечкен.
Мустафа ве Шефикъа исе киевден ред этмектелер.
Сеит Осман тааджипленди.
О бу кибарлыкънынъ манасыны анъламакъ истеди.
Шефикъа енге Сеит Османны яхшы бильмей.
Ондан къуртулмакъ къолай дегиль.
О Чаушларнынъ ахларыны-охларыны дикъкъатнен динъледи, энъсесини бир къашып алды, сонъ козьлерини ашагъы догърултып, деди.
— Окъувыны битирмек истесе — битирсин.
Мен къаршы дегим.
Къыз бильги ве зенаат саиби олсун.
Сеит Осман озь бильгенини айтты.
Адамда идрак олса яхшы.
Лякин тек бир адамда олувы этрафтакилерни севиндирмей.
Чауш теляшкъа тюшти.
Мусафирге эвнинъ къапусыны косьтермек мумкюн дегиль, ондан башкъа, Зеверджедни де тюшюнмек керек.
Сеит Осман шимди бизим эвде экенинден къызнынъ, шубэсиз, хабери бар.
Сервер иле берабер озь талийлерининъ чезилювини беклейлер.
Булар исе мында давалашмакъта, кечмишни хатырлап, бир-бирине опькеленмектелер.
Яшлар яшайджакълар.
Къартлар не япаджакълар?
Даима эски къылыкълары пешинден юреджеклерми?
Мени Сеит Османнынъ аилеси ынджытты, онынъ иле исаплашмакъ кереким деп, Зеверджеднинъ такъдирини ёл ичинде быракъаджакълармы?
Сеит Османгъа ве Серверге башкъа якътан да бакъмакъ мумкюн.
Къарт — инат, бу догъру.
Айнеджи.
Адамнынъ джаныны агъыртмагъа уста, бу да догъру.
Амма Сеит Османнынъ бу нукъсанлары огълуна юкъкъанмы?
Дигер тарафтан, Сервер — Сеит Османнынъ огълумы аджеба?
Ёкъ...
Йигитнинъ ким экени шеэрде белли.
О, бир вакъытта джемаатнынъ сайып — севген кишиси Керим Терзининъ аилесинде догъгъан.
Бала кучюджик экенде бабасы ордугъа кеткен.
Эвде анасы ве алапчеси иле къалгъан.
Насыл яшагъанларыны бабасы джебэде олардан алгъан мектюплеринден бильген.
Джебэге кеткен мектюплерде исе севинчли хаберлер языла, кедерли шейлер акъкъында къарысы суса эди.
Догъру япа эди — джебэде аскернинъ озь кедери етеджек, барсын, озь аилесини итияджсыз яшай деп бильсин.
Керим чокъ дженк эте.
Кавказдан тута, Кунь батыгъа — немсе топрагъына барып чыкъа.
Ёлда озюне бенъзеген адий аскернен корюше, ады — Сеит Осман...
Джебэ аяты достлукъны пеките.
Эки аскер ойле достлашалар ки, бир-бирлеринден айырылмакъ мумкюн олмай.
Эр ерде бераберлер.
Лякин дженкте такъдир даимий дегиль.
Бир кунь келе, ёллары чаталлаша.
Сеит Осман яраланып, госпитальге тюше, Терзи исе илери...
Берлинге догъру кете.
Догъру ёлнен дегиль, Венгриядан кечип.
Достынен сагълыкълашкъанда, озь адресини къалдыра, дженктен сонъ мытлакъа корюшмек ичюн сёз беришелер.
Дженк бите.
Сеит Осман ишке ерлешкен ве эв тапкъан сонъ, тесадюфен Терзининъ аилеси иле корюше, амма Керим ёкъ.
Будапешт янларында эляк олгъан.
Къарысы да ёкъ, о къыркъ бешинджиде ольген.
Огълу Сервер къалгъан, алапчеси къарт, заиф къадыннен омюр кечирмекте.
Онъа баланы асрамакъ кучь.
Сеит Османнынъ юреги яныкъ иле тола.
«Огъланны манъа беринъиз — дей о, енгеге.
— Достумнынъ огълу, меним огълум олсун».
Бедбахт къадын ялвартмай.
Ах, чеке... агъламсырай, баланы бере.
Онынъ бир озюне биле яшамакъ къыйын.
Сеит Османнынъ озь къарысындан бала олмады.
Тали оларгъа Серверни багъышлады.
Серверни севди ве онынъ иле озьлерини бахтлы ис эттилер.
Сервер, итиядж бильмей осьмеси ичюн не керек олса, эписини яптылар.
Яхшы ашатты, яхшы кийиндирдилер.
Мектепни битирген сонъ институткъа ёлладылар, окъуттылар.
Сервер энди инженер.
Амма эвленмеге де вакъыт.
Сеит Осман, эльбетте, алидженап иш япты.
Лякин Чауш онъа, эр алда, кенди ичюн сой-соп ола биледжек адам деп бакъалмай.
О, адамларгъа, ничюндир, Дилявернинъ ляйыкъаты нокъта-и назардан бакъа... озь огълу кибими, дегильми?
Сеит Осман бу ольчюни танымай.
Сервер балалыгъында, йигит шанына сыгъмаз шей япты.
Лякин о вакъытта он дёрт яшында эди.
Итимал вакъыт оны тюзеткендир.
Зеверджед де пек къусурсыз дегиль.
Огълангъа севгисини бабасындан гизлеп кельген.
Ничюн?
Ёкъса, Чауш онынъ ишанчыны суистимал эттими?
— Мен сизни ашыкътырмайым, — мусафир Чаушнынъ тюз акъаяткъан фикирини бозды.
— Вакъыт бар... тюшюнип бакъынъыз.
Ольченъиз — бичинъиз!
Вакъыт бар!
Бу — догъру.
Лякин иш тёк вакъыттамы?
Сеит Осман балаларнынъ келеджегини пек саде тасавур эте.
Огъулнынъ къазанчыны къызнынъ джиэзини исаплагъан, зарур квартиранынъ колемини ольчеген.
Демек, иш биткен.
Биткенми аджеба?
— Мен, эльбетте, анълайым, Зеверджед дюльбер къыз.
Бу эр кеске малюм, — Сеит Осман кене шорбаджынынъ фикрини больди.
— Амма меним Серверим де осал йигитлерден дегиль.
Шеэр сокъакъларында, тар балакълы, беяз тикишли штанларда янбашларыны дырбайтып юрюджи, о узун джаллылардан дегиль.
Эбет, Мустафа!
Олардан дегиль.
Серверни ойле тербие этмедим.
Мусафир, огюндеки столгъа таяна берип, зорнен еринден къалкъты, бичимсиз, ири мучесини догърултты, башыны гъурурлы алда тёпеге тиклей берип къапугъа догъру юрюш этти.
Сеит Осман душманнынъ эвине биринджи озю кельгенине ве акълашны озю теклиф эткенине бакъмадан, корюниши, озь шахсиетине буюк урьмет эткенини косьтермекте эди.
«Мен элимден кельгенини яптым, алидженаплыгъымдан файдаланынъыз, бахтлы олунъыз...» демек истеди.
— Отургъайдынъыз даа...— деди Шефикъа. — Не турдынъыз?
— Эбет! — Чауш къарысынынъ сёзлерини такъдир этти.
— Вакъыт бар...
— Вакъыт, эльбет де, ёкъ дегиль...— мусафир босагъа огюнде токъталды.
— Амма манъа ашыкъмакъ керек...
Сагъ-селямет олунъыз!
Вакъыт тапып, сиз де бизге бир келинъиз!
Эвимиз шимди денъишти.
Багъча осьти, далланды.
Сеит Осман босагъадан атламаздан эвель козьлерини тёпеге тикледи, къапунынъ юксеклигине дикъкъат этти, сонъ аягъыны яваштан котерип, тышары узатты.
Софада пётюклерини киймеге тедарикленгенде Шефикъа енгеге чевирильди.
— Кендже Диляверни ким кетирди... билесинъизми? — деп сорады ондан.
Шефикъа бекленильмеген бу суальден шашмалады, козь къапакъларыны сыкъ-сыкъ ойнатты, гуя мусафирге, гузель этип бакъмакъ ичюн нелердир кедер этмекте эди.
— Бильмейим... — деди енге.
— Насылдыр Серёжа...
Сеит Осман кулюмсиреди.
Сонъ этли козь къапакъларыны ашагъы эндирди.
— Серёжа?
Эбет, онъа Серёжа демек де мумкюн, лякин акъикъий ады — Сервер!
Сонъки сёзни мусафир ойле гъалибане сёйледи ки, Шефикъа ве Чауш пек тааджиплендилер — огъланнынъ алидженап иши оларны ольдюрди.
— Не?
Не? — енге Мусафирге кийик-кийик бакъты.
Сеит Осман индемеди.
Азбар къапугъа догъру адымлады.
Чауш Сеит Османнынъ эвине бармакъ керек.
Ойле олып чыкъа.
Огълу акъкъында сёз ёкъ.
Яхшы йигит.
Темиз юрекли, алчакъ гонъюлли, кендже Диляверни Потиден кетирген, амма кимсенинъ хабери ёкъ.
Кельген маалинде Шефикъагъа биле корюнмеген.
Демек, Зеверджедни пек севе.
Севгисиз бойле ишлер япылмай.
Чаушнынъ башы айланды.
Къафасында о къадар чокъ фикирлер догъды ки, оларны идаре эталмай, къыйналды.
О фикирлер къарт Мустафагъа не ишлемеге фурсат бердилер, не юкъламагъа.
Бу мусаллат меселени насыл чезмели?
Сеит Османгъа не джевап бермели?
О инат адам... эльбетте, беклер.
— Апакъай,— деди Чауш къарысына.
— Манъа бакъ!
Докъуз йыл эвельси олып кечкен вакъиа, занымджа, къызнынъ келеджегине кедер этмемек керек.
— Эльбетте...— Шефикъа башыны огге меиль берип, эки кере къакъытты.
— Кечмишни унутайыкъ.
Бизге мани олмасын.
Сёз меним, сенинъ акъкъынъда кетмей, къызымнынъ талийи акъкъында кете.
— Э!
Сен, къадын, улемасынъ!
Эвельде мен буны насыл этип сезмедим?
— Айса... озюнъ лакъырды вакъытында мени янынъдан къува бересинъ...— Шефикъа бир санчып алды.
— Сен даа чокъ шейлерни сезмейсинъ...
— Чыкъып тур дедим.
Къувмадым, — Чауш озюни акъламакъ истеди.
— Сен зеккийсинъ, лякин адалетсизсинъ.
Биз, фикримдже, аятымызда яман яшамадыкъ.
— Барсын, къызым бахтлы олсун,— деди енге, ходжасынынъ сёзлерини ишитмеген олып.
— О Серверни севе.
Шемснурнынъ айткъанына коре, олар къач йыллар эвельси бир-бирине сёз беришкенлер.
Чаушнынъ къашлары тёпеге тиклендилер.
— Шемснур... о не биле?
Къызымнынъ ишлерине къарышмасын.
Озю биревге ашыкъ олсун да... онъа сёз берсин!
Лякин Зеверджед, огълан себебинден, башыны гъаип этеязгъаныны Чауш бегенмеди.
Къызлыкъ гъуруры къайда?
Ляйыкъат, мустакъилиет къайда?
— Барсын, эвленсинлер,— деди Чауш ве, башыны сагъ тарафкъа янтайтып, учь дефа сильтеди.
Экиси де бир сёз иле, къыз акъкъында къарар чыкъардылар, лякин бир сёзни экиси де озьлериндже чешит-чешит сёйледилер.
Чауш бу сёзни сёйлер экен, дудакълары асабийленип, титредилер, енге исе башындаки явлугъынынъ уджунен козьлериндеки яшларны сильди, ах чекти.
Шу куньден итибарен эвде омюр денъишти.
Тек Зеверджед акъкъында тюшюнильди, эр шей Зеверджед ичюн япылды.
Шефикъа гизлиден къызы ичюн джиез азырлай башлады.
Мустафа исе, шарап фучысына башкъаларындан эвель тюшеджек юзюм салкъымларына козь эте берди.
Той, эки аиленинъ разылыгъынен кузьге таин этильди.
## VI
Кузь исе, озюнинъ сабырсызлыкънен бекленильгенини дуйып, ашыкъты.
Чаушнынъ эви огюнде узун далларыны джайдырып тургъан чынарларнынъ япракълары эрте сарардылар.
Къырмызы ренкли къадифе чичеклер кунешнинъ сонъки сыджакъ шавлелери алтында сарарып-солуп биттилер.
Акъшамлар тынч ве салкъын олдылар.
Бойле акъшамларнынъ биринде Мустафа, эр вакъыттаки киби, тюшюнджели алда заводдан эвге къайтмакъта эди.
Тюшюнджелер, Чаушны ичте быракъмайлар.
О, бу къарт чагъында, ялынъыз сукюнетте раат яшай биледжек.
Амма эвде сукюнет ёкъ.
Ве бунда Мустафа къабаатлы дегиль.
Башында къайгъы-къасвет эксик олмай.
Де огълу тирильгени акъкъында телеграмма.
Де огълу ерине — торунд.
Де Зеверджеднинъ тою.
Эписи — Чаушны эеджанландырыджы хаберлер.
О шимди ашыкъмай келе ята.
Къафасындаки фикирлерни ольчеп бакъмакъ истей.
Лякин ёкъ.
Бунъа да имкян берильмей.
Даима бир шей маниа ола.
Иште... къапу янында, чинар кольгесинде насылдыр пысырды чыкъмакъта.
Гизли, эеджанлы, севинчли пысырды.
Къулакъ асмай, кечип кетмек мумкюн.
Амма давуш таныш.
Пек таныш.
— Зеверджед,. сенсинъми? — деп сорады Чауш.
— Меним, баба!
— Янынъдаки ким?
— Сервер...
Чокътан берли бекленильген корюшюв.
Керчек, Чаушта киевни геджелейин сокъакъта расткетирюв умюди ёкъ эди.
Эвеля, онынъ юрюшини яхшы козьден кечирмек ичюн, узакътан корьмек, сонъ ян-янаша, козь-козьге келип къонушмакъ керек.
Зеверджед, эгер элинден кельсе, шимди догърулып, бабасынынъ козьлери ичине бакъсын.
— Юр эвге! — деди Чауш къызына, серт давушнен.
Къыз не дейджегини бильмей, сусты.
Серверге козъ этти.
О да, къайнатасынынъ сёзлерини насыл этип анъламакъ кереклигини бильмей, тикленип къалды.
— Сен де! — деди Чауш.
Серверге мураджаат этип.
Зеверджед эеджангъа кельди.Бабасынынъ къабаджа чыкъкъан эмирини йымшатмакъ ичюн незакетле деди:
— Киринъиз, Сервер!
Севимли мусафиримиз олунъыз!
Кучюк тахта къапуны ачты, бабасына кечмеге ёл берди, сонъра Сервернинъ билегинден тутып, азачыкъ огге чекти... ниает, озю де кирди.
Шефикъа енге оджакъ башында аш пиширюв иле мешгъуль эди.
Къызыны ве ходжасыны беклемекте... амма бойле кеч маальде учюнджи киши сюрип келир деп умют эткени ёкъ, шашты-шашмалады.
Оджакъ устюнде къайнамакъта олгъан къазан бойле мутерем мусафир ичюн юфкъаджа эди.
— Раатсызланма, апакъай! — деди Чауш, къарысынынъ аджизлигини корюп,
— мусафир озь кишимиз!
Шорбаджынынъ тенбиси Шефикъадаки сыкъынтыны эксильтмеди.
О, къара костюмли йигитке козьлерини тёгереклендирип бакъа берди ве ялынъыз о: «селям алейким, Шефикъа апте!» деген сонъ, мучесиндеки кергинлик бошап кетти.
Мусафирге догъру эки-учь адым юрген сонъ, къызынынъ нишанлысы экенини бильди.
— Алейкум селям, огълум! — Шефикъа незакетли джевап берди.
— Керчектен де, озюмизнинъки экен.
Киринъиз эвге!
— Сагъ олунъыз!
Багъча ичинде де фена дегиль,— Сервер сыкъылды, бир талай аякъ устюнде турды, сонъ кенъ ве алчакъ стулгъа отурды.
Бу — Мустафа агъанынъ балта иле чинардан ясагъан отургъычы эди.
Сервернинъ бу эвге кирюви апансыздан олды.
Эгер аньанели, джиддий лакъырдысы чыкъа къалса, онъа азыр дегиль.
— Багъчада истесенъиз, багъчада отурынъыз, — Чауш мусафирнинъ арзусына разы олды.
— Софраны асма юзюмлер астында донат, апакъай!
О Шефикъа енгеге: «ашны да тездже къой...» деп фысылдады, озю подвалгъа тюшип кетти.
Анда, фучыда къокъулы мускат бар.
Чауш подвалда, Шефикъа оджакъ башында озь ишлери иле мешгъуль экенлер, Сервер иле къыз гизлиден къонушып алдылар.
— Мен санъа айттым...— деди Сервер,— къапы огюнде турмайыкъ, дедим.
Иште, къолгъа тюштик!
— Тюштик... сонъ, не олды? — Зеверджед онъа иътираз этти.
— Къартлар сени корьмек истей эдилер, корьсинлер.
Чауш элинде сурали, подвалдан чыкъты.
Стол устюнде шарап, зейтун, патылджан туршусы пейда олды.
— Столгъа якъынджа отурынъыз,— деди Чауш.
— Эпинъиз отурынъыз.
Сен де, апакъай.
Зеверджед де!
Эвнинъ эалиси стол башында ерлешкен сонъ, Чауш къаделерге шарап къойды.
Зеверджед умютсизден юзь берген бу вакъиадан мемнун эди.
— Балаларым!
Сизнинъ акъкъынъызда эки сёз айтмакъ истейим,— деди Чауш.
Кузь елинден сувукълангъанмы, ёкъса, богъазына козь яшы тыкъалдымы, о кучьлю оксюрди, юткъунды, сонъ девам этти:
— Мен Диляверни козьде тутам.
Зеверджед тааджипленди.
— Диляверни?
О баланынъ бу вакъиагъа не алякъасы бар?
Чауш къызына бакъып, кокюс кечирди.
— Торунымны... ёкъ.
Мен уйкен Дилявер акъкъында сёйлемек истейим.
Меним Дилявер деген огълум бар эди... сенинъ агъанъ!
Лякин эляк олгъан кишини шимди анъмакъ келишикли шейми?
Олюм, эр алда, той арфесиндеки зияфетни яраштырмай.
Яшлар ичюн шимди бу керек, дегиль.
Севинч, саадет хусусында айтылса, башкъа меселе.
Ойле адет олгъан.
Эвленюв арфесинде баба, яхут ана балаларгъа телькъин бермек керек.
— Ша-ай... сонъ? — Зеверджед бабасынынъ лафынынъ нетиджесини беклемекте эди.
— О сизинъ бахтынъыз ичюн озюни аямады.
— Чауш кеттикче терен тюшюнджелерге далды, сёзлери, озь тюшюнджелерине джевап оларакъ янъгъырадылар.
— Адамларгъа аят багъышлады, озю исе ондан, о аяттан, кетти.
Чаушнынъ сеси къалтырады, сонъ узюльди.
Бу саран сёзлер астында кучлю ислер ве фикирлер бар эди.
Сёзлер фикирлерге тарашлыкъ этти, бир-бирлерини ойле сыкъыштырдыларки, къарт Мустафа оларны айтып битиралмады.
Сусты, къальбининъ агърыларыны сездирмеди.
Янында отургъанлар буны анъладылар.
Анъламамакъ мумкюн дегиль эди.
Чаушнынъ айткъан сёзлери бельки бу дакъикъаларда пек зарур шейлер дегильдир.
Уйкен Дилявер, эльбетте, эляк олды, аятыны шимди сагъ-селямет кишилер ичюн берди.
Онынъ хатрисини сакъламакъ керек.
Амма Зеверджед иле Сервернинъ севгисинде, эляк адамнынъ буюк хызмети ёкъ.
Оларнынъ дуйгъулары тесадуфен, озь-озьлюгинден... къызылчыкъ терегиндеки гонджелер, яхуд баарьдеки булутлар киби, бирден догъды.
Зеверджед огъланнынъ козьлерине бакъкъанда, онда, янмагъа-къавурылмагъа азыр юрек барлыгъыны бильди.
Бу — севги эди.
Оларнынъ, экисининъ севгиси.
Ве онынъ акъкъында ич кимсечик-кимсечик бир шей бильмей.
Бильмеге акъкъы ёкъ.
Уйкен Дилявер эляк олды.
Кучюк Дилявер догъды.
Зеверджед исе ходжагъа чыкъув ниетинде, не япарсынъ?..
Бунъа аят дейлер.
— Сизинъ ичюн!
Сизинъ сагълыгънъыз ичюн! — деди Чауш ве озь тостыны битирди.
— Юреклеринъизнинъ ышыгъы ве арарети ичюн!
Бана эв саибининъ сёзлери иле юреклерге далгъан агъыр дуйгъулар унутылды, эр кес кулюмсиреди, атта хахылдап куле башладылар.
Зеверджед де кульди, чюнки о бойле тостны беклемеген эди... адетий, саде тостны.
Къыз озь къадесиндеки шарапны, омрюнде ильки оларакъ, ичип битирди.
— Меним достым къайда? — деди Сервер, шарапны ичип, къадесини стол устюне къойгъан сонъ,
— Корюшмегенимиз бир афта олды.
— Диляверми? — деп сорады Шефикъа,—о эвде отурмай.
Де кутюпханеде, де стадионда.
Кимерде озеньге кете.
Балыкъ тута.
— Потиде де ойле... ялыда расткелиштик,— деди Сервер, кулюмсиреп,
— къармагъы иле...
Торун лакъырдысы чыкъкъан сонъ Шефикъа гуль киби ачылды.
Баланынъ бутюн адетлери онъа алидженап, незакетли олып корюнмекте эди.
Огълунынъ нусхасы.
— Бир кунь мен сувукъландым...— Сервер курорттаки вакъианы икяе эте башлады.
— Озюм кунеште отурам...
Лякин акъсырам-оксюрем.
Дилявер козьлерининъ къыйыгъындан манъа бакъты: «Сизинъ иле ишлемек эльверишли дегиль...— деди о манъа,— балыкъларны къоркъузасынъыз.
Къармакъкъа кельмейлер.
Поликлиникагъа барып, корюнсенъиз, не ола?»
«Къайда о, поликлиника?» дедим мен.
«Бу ерде, якъында, юринъиз, косьтерейим!» деди Дилявер.
Мени озь анасына, Зейнап аптеге, алып кельди.
Эвеля, анкета толдурдылар.
Эким догъгъан еримни окъуп бильген сонъ, къайсы якълардан кельгенимни сорады.
Бизим якълар оны ничюн меракъландыргъаныны башта анълап оламадым.
Сонъундан меселе малюм олды.
Чауш деген кишини бильмейсинъизми? — деп сорады.
Билем,— дедим мен.
Зейнеп апте инанмады.
Шакъа этем белледи.
Джаны агъырды.
Лакъырдынынъ сонъундан суалини текрарлады: «Керчектен де, ишитмединъизми?
Чюнки бу меним ичюн пек муим».
Зейнеп аптени чекиштирмемек ичюн, бильген шейлеримнинъ эписини айттым.
Мустафа агъаны, Шефикъа енгени, Зеверджедни — эпинъизни айтып чыкътым.
Мен айтып битирген сонъ Зейнеп апте агълап йиберди: «Оларны къач йыллар къыдырдым, тапалмадым.
Сиз янълышмайсынъызмы, аджеба?»
Къалгъаны сизге белли.
Ялвардым-ялкъардым.
Диляверни алып кельдим.
Бирден разы ола къоймады.
Сонъки куньге къадар эп шубэленди.
Ниает, къанды.
Алып кетинъиз, деди.
Лякин эр станциядан манъа телеграмма беринъиз.
Мына сизге пара.
Кулюштик.
Сонъ мен онынънен шойле келиштим: поездден дигер поездге авушылгъан станциядан ве энъ сонъки станциядан телеграмма беририм, дедим.
— Зейнепни корьдинъ... ойлеми, огълум? — Шефикъа енге асретли козьлерини Серверге догъурултты.
— Насыл озю... яхшымы?
— Гузель! — деди Сервер.
— Сагълыгъы?
— Еринде.
— Яшмы даа?
— Насыл дейим сизге?
Гъалиба яш.
Тек сачларында бираз чал бар.
Шефикъа айретленди:
— Ничюн?
Ничюн, огълум?
— Ничюн дегенинъ не? — Чауш къарысына къышымлы чере иле бакъты:
— О къадар чекишкен сонъ... ничюн чалармайджакъ?!
— Эбет!
Ойле!
Лякин... языкъ.
Пек дюльбер эди...
Шефикъа енге козьлеринден чыкъайым-чыкъайым деп тургъан яшларны сильмек ичюн явлыгъынынъ уджундан туткъан эди, азбар ичиндеки тереклер астындаки сокъакъта аякъ давушлары ишитильди.
— Вай, огъулчыгъым!
Вай къозучыгъым! — енге джошкъун сес иле къычырды ве кендине якъынлашкъан торунына догъру юрди.
— Сени беклей-беклей юрегим узюлип кетти, балам!
О кендже Дилявернинъ манълайындан опьти, стол башына отуртты.
— Сергей эмдже,— деди Дилявер, селямлашув биткен сонъ.
— Сизге анамдан телеграмма кельмедими?
— Насыл телеграмма! — Мустафа, къор узерине баскъан киби къакъынып йиберди.
— Манъа, мында... къартбабамларда къалмакъ ичюн мусааде бермесини риджа эткен эдим.
— Ананъ сенинъ адресинъни бильмейми?
— Биле... бельки гъаип эткендир дейим.
Почтагъа кирип бакътым, ёкъ.
— Тезден келир...— деди Чауш, башыны саллап.
— Ёллагъан олса, алырмыз.
— Лякин давушында даргъынлыкъ сезильди.
Келиннинъ суса берюви юрегине ятмай эди.
Эки мектюп язды — джевап ёкъ.
Сонъ телеграмма ёллады, кене чым-чырт.
Баланынъ юрегини сынап бакъмакъ истейми... алла бильсин!
Бираз асретлик чексе, къайтып келир беллейми?
Дилявер, керчектен де, къасветлене, тюшюнджели олып къалды, кимерде мектюп деп сандракълай.
— Мектюп келир...— Шефикъа енге торунны тынчландырмакъ истеди,
— Ананънынъ вакъыты олмаса керек.
Бельки къабаат почтанынъ озюндедир.
Мектюплер кимерде конторларда ятып къалалар.
— Олды шуны! — Чауш иддетленди.
— Мектюп язылгъан, тезден келир, демедимми?
— Къартнынъ череси, эвельки киби, бунарлы, козьлери асретли эди.
Стол башындакилер ондан энди севинчли лаф беклемедилер.
Мустафа къарысына:
— Шарап къой! — деп ишарет этти. — Турынъыз, эпимизнинъ селяметлигимиз ичюн ичейик!
Къаделер алель-аджеле толдурылды, котерильди.
Зеверджед исе еринде арекетсиз отурмакъта эди.
— Сен, къызым, селямет олмакъ истемейсинъми? — деди онъа Чауш.
Къыз шашмалады.
Не айтаджагъыны бильмей, элини къадеге узатты.
— Ша-ай! — деди Чауш мемнун давуш иле, къадесини дудакъларына токъундырды, бир шейлер даа айтмагъа ниетленди, лякин айталмады.
— Ана! — деп къычырды кендже Дилявер,
— Аначыгъым!
Эллерини ачып азбар къапу бетке чапты.
Онынъ артындан чанабаджакълап Мустафа кетти.
Анда, ёлда... кимдир къапуны къакъмакъта эди.
Багъчаны сукюнет басты.
— Зейнеп, сенсинъми?
Ёкълыкътан асыл олгъан, севинчинден кульген ве агълагъан сес джевап берди.
— Меним... баба!
Енгенинъ къолундаки пармакълары йиберильди, къаде ерге, таш устюне тюшип, парча-кесек олды.
Къаде парланды... демек, эвге бахт ве саадет кельди.
***
Ойле экен, адамларгъа маниа олмайыкъ.
Чаушнынъ эвини терк этейик.
Энди кеч олды.
Яз чиллесинде кельген эдик, софада отурып къалгъанмыз.
Кузь кельген.
Табиятнынъ солгъан ве сускъан маали.
Мейваларнынъ агъырлыгъындан азат тереклернинъ астында шимди кендже Дилявер истраат этмекте.
Ана-баба ве келин лакъырды эте-эте, бир-бирлерине бакъа-бакъа тоймайлар.
Огълан, эллерини четке джая берип, первасыз алда юкълай.
Келеджекнинъ Дилявери.
Шефикъа, енгенинъ фикриндже, о бабасынынъ озю.
Оны раатсызламайыкъ.
Кучюк тахта къапуны яваштан ачайыкъ, яваштан къапатайыкъ.
Тышарыда ёл белли.
Геджелик джадде бою, беяз эвчиклер арасындан, эрзакъ тюкяны янындан (о кене япыкъ, чюнки яры гедже), каналнынъ эки ялысыны бирлештириджи чоюн копюрден кечейик.
Тереклер астындан шеэрнинъ меркезине догъру кетейик.
Амма ондан эвель, бизим ичюн къыйметли шу эвнинъ пенджерелериндеки ярыкъкъа бир кере даа назар ташлайыкъ.
Къолумызны саллайыкъ.
Биз шимди оларгъа корюнмеймиз, лякин бунынъ эмиети ёкъ.
Сагълыкънен къал, Чауш огълу Мустафа!
1957 с.
# Чауш огълу
Япракълар тёкюльди.
Отлар-оленлер сарарды, солдылар.
Чюрюк хыяр орькенлери арасында алма тёкюнтиси чокъчып юрьген узун къуйрукълы савускъанларнынъ давушы къарыкъ ве гъамлы чыкъмакъта.
Бу хайриетликке дегиль.
Ава денъишеджек.
Бельки топракъ бузлайджакъ, бельки къар ягъаджакъ, чюнки кузь энди битмек узьре.
Битмек узьре... лякин биткени ёкъ.
Арыкъ боюндаки чынарлар суса, мазюн акъкъан сувнынъ аэнкине динъленип туралар.
Кимерде узакътан, Чаткъал беттен, кучьлю ель эсе.
Даллар тепренип алалар.
Мен шеэрден узакъча багъча ичиндеки къырмызы тула бинада булунам.
Къомшу эвлерде кимсе ёкъ.
Оларнынъ саиплери язлыкъ мевсимни битирип, шеэрдеки къышлыкъ эвлерине къайттылар.
Къарт къазах Аман, бу эвлернинъ къаравулы, омузында, тюфеги, ёлдан куньде эки кере кече, кимерде токъталып, къапумызны къакъа: «Сют... къатыкъ керекми?» деп сорай.
«Керек...» десем, эртеси куню танъда къарысы Хан Бабу къапу огюндеки терекнинъ чаталлы пытакълары арасында бир бардакъ сют яхут къатыкъ къалдырып кете.
Язда Аман бизим эвни сыкъча зиярет эте.
Озю бир чакърым узакъта, демиръёл кечиди янында яшай.
Шимди ава булутлы.
Тосат-тосат рузгяр улуй... асфальт узериндеки япракъларны айландыра-уюрильдире, узакъларгъа къувалап алып кете.
Сувукъ рузгярнынъ инъильтиси юрегимнинъ теренликлеринде уюгъан агъыр ислерни къозгъай, бир заманларда аятымда юзь берген, сонъра текмиль унутылгъан вакъиаларны хатириме кетире.
Ичимде хош агъры асыл ола.
Бу агъры, ич бир вакъыт текрарланмайджакъ, къыйын ве намуслы генчлигим.
Пенджере огюндеки шымшыр, ельден, сынып кетер киби, ашагъы эгиле, сонъра кевдесини тим-тик догърулта.
Эбедий ешиль япракълы терек.
Оны, кучюджик экенде, топрагъы такъымнен Къуш Къаядан кетирип, бу ерде отурткъан эдим, энди эппи вакъыт олды.
Учь дане эдилер.
Отуртылгъан сонъра экиси къызарды, когерди, къурып, эляк олдылар.
Пенджере огюндекиси, бирден гоньдже атты, ешерди, бойгъа кетти.
Шимди эв ичинден бакъсанъ, тёпеси корюнмей.
Шымшыр — узун аят ве метинлик тимсали эсап этиле.
Кучьлю терек.
Пармакъ къадар кесеги сувгъа тюшсе, батып кете.
Ойле агъыр.
Эвнинъ ичи улькюн.
Ойле ки, дивардаки саатнынъ елькъуваны къайсы ракъам устюнде экенлиги ачыкъ сечильмей.
Куньдюз электрик чырагъы якъмагъа истемейим.
Якъсам, козьлерим ёрула, яшлана.
Эвельде ойле олмай эди.
Эвде бу арада озюмден башкъа кимсе ёкъ.
Акъырындан аякъкъа турам, кибрит чертем, шамданлар устюндеки ешиль ве къырмызы ренкли чыракъларны якъам.
Чыракълар янгъан сонъ, оданынъ ичинде азачыкъ мавы, азачыкъ да сары ышыкълы эфсаневий муит укюмран ола.
Бир талай вакъыт кече.
Чыракълар къыза, алевлери тёпеге созула, ельпирей... тосат-тосат кучьлю этип чатлайлар.
Абдырап, башымны котерем.
Орталыкъ балавуз къокъуй.
Озюм оданынъ ортасында алчакъ курьсю устюнде отурам, аякъларымны огге узатып, телевизор бакъам.
Микис Теодоракиске барышыкъны мухкемлендирюв огърундаки муим хызметлери ичюн Ленин мукяфаты берильгени беян этильмекте.
Къувурчыкъ сачлы, дедиль черели киши...
Юнанистанны алманлар запт эткен девирде озюнинъ фашист аписханелеринде чеккен эзиетлерини юнанджа ве тюркче икяе эте.
Мен дикъкъатле динълейим.
Теодоракис аджайип композитор.
Килим узеринде Серовнынъ «Татар къадынлары» булуна.
Кечкен асыр тасвирий санатынынъ юксек нумюнеси.
О, долап ичинде кошеде къысылып къалгъан, ята эди.
Апансыздан козюме чалынды.
Чыкъарып алдым, огюмде, ерге джайып къойдым.
Онъа де курьсю устюнде отурып, де аякъкъа къалкъып, онъдан-солдан козетем.
Суреттен узакълашып оламайым.
Эки яш къадын, эки пери...
Бири фередже япынгъан, рессам оны фырчыгъа алаяткъаныны эслеп, чересини гизлемек истеп, козьлерини ашагъы эндирген, зира шериат яш къадынгъа ябаний эркекке юзюни косьтермеге рухсет этмеген.
Дигерининъ юзю ачыкъ.
Башында алтынлы фес ве мавы бурюмчик.
Эки аджайип варлыкъ.
Изааткъа кельмез табиат сервети.
Олар акъшам устю гугюмлери иле дереден сув алмагъа кельгенлер, араретли, ойнакъ юреклери севги иле толып ташкъанындан себеп, сув башында озь араларында дертлешювге тутунгъанлар.
Гугюмлер унутылгъан... кенарда бом-бош, ятсырап туралар.
Эки пери эки таш узерине отургъан, аякъкъапларыны чыкъарып, аякъларыны сув ичине тюшюргенлер.
Озенде сув чагълай, акъа.
Эки пери субет этелер.
Ах, бу сыджакъ козьлер!
Бу джильвели бакъышлар!
Сизлерни къайсы хош-бахт ана догъурды аджеба?
Деренинъ бир якъы къаялыкъ.
Дигер якъы багъчалыкъ.
Бираз отеде, къавехане, огюнде энтир къалпакълы къырджыман кишилер, аркъа якъта кирамет дамлы эвлер.
Бу насыл ер?
Насыл кой?
Ай Серезми?
Уркустамы?
Ёкъса, меним джигерим Махульдюрми?
Сиз, Валентин Александрович, гъает алидженап адам экенсинъиз!
Санатта бойле шерефли меарет, бойле муаммалы бедиет яратмакъ... тааджипли шей!
Ичимдеки эеджанны тутып оламай, текрар еримден турдым, рафтаки китапларны къарыштырдым.
Улу рессам акъкъында малюмат къыдырдым.
Араретле, идракле къыдырдым, ниает, саран сатырларда мерагъымны къысмен къанаатлендириджи къыскъа изаат таптым.
Эеджаным ятышты.
Серов 1893 сенесининъ языны озь аилеси иле берабер Багъчасарай дживарында Р.
С. Львованынъ язлыкъ эвинде кечирген.
О вакъытта этюдлар чызгъан.
«Татар къадынлары» о зияретнинъ емиши.
Сурет Рома ве Париж сергилеринде булунгъан, алемнинъ алгъышларыны къазангъан!
Хаялым суретте экен, талгъын козьлеримни заметле юкъары котердим, назарым пенджере огюндеки шымшыргъа тюшти.
Рузгярдан букюльген даллары пенджеренинъ джамыны тырнап-тырнап алмакъталар.
Эбедий ешиль шымшыр... дигер чыплакъ тереклер сувукъ ель алтында титрейлер, сыналар.
Бу къавий беденли терек, ойле дегиль.
Демирден ясалы гемилер сув устюнде юрелер.
Бунынъ бир кесеги бата.
Табиатнынъ джильвеси!
Тышта автомобиль давушы чыкъкъан киби олды.
Элеслендим... бир талай динъленип турдым, сес-солукъ ёкъ.
«Бельки меним эшиткеним башкъа давуштыр, чюнки бизим эвнинъ тёпесинден Москвагъа кетиджи тайярелер учып кечкен адети бар.
Итимал, онынъ гурюльтисидир» деп, озь-озюмни дурултмакъ истедим.
Мен бойле тюшюнгендже автомобиль дюдюк чалды.
«Демек, эвге мусафир буюрды...» Огюмдеки суретни алель-аджеле четке, дивар бетке чекип ташладым, озюм софагъа чыкътым, налынгъа бенъзер алчакъ, къатты табанлы чаблаларны аякъларыма илиштирген сонъ къапуны ачтым.
Эв огюнде ешиль «Лада» турмакъта эди.
Дюмени башында индже мыйыкълы, яш киши... дудакъларынынъ кенарында тюкюриктен сылангъан, ялпангъан сигар.
Экинджи больмеде, яш десенъ, пек яш дегиль, къарт десенъ, къарт дегиль, муневер черели адам отура.
Машинанынъ тышында, ачыкъ къапусы янында, юзюм сергиси дирегине таянгъан къара къалпакълы, ихтияр адам, азачыкъ огге чыкъыкъ манълайы астындаки киргин козьлерини бенъзиме догърултты, манъа бакъты-бакъты, ичтен кулюмсиреди, тыштан, бельки, тааджипленди.
«Мен бу сувукъ авада бинъ чакъырым ерге келип, сени къыдырып, къулюбенъде таптым.
Видждан дегенинъ бу къадарлыкъ олур.
Корейим, мени таныйджакъсынъмы?» — деп тюшюнди киши: «Козьлериме яхшы бакъ.
Мени танымасанъ, ким экенимни айтмайджагъым.
Бу автомобильнинъ дюмени башында торунымнынъ огълу... мени беклей.
Истесем, текрар машинагъа отурып, къайтып кете билем!
Эбет!
Ойле япмагъа эрлигим етишир.
Бизде, татарда, худжур къылыкълар аз дегиль.
Олардан санъа бир нумюне косьтермек мумкюн.
Мен сени корьмек ичюн кельдим ве... корьдим.
Энъ муими — бу!
Дигер шейлернинъ меним ичюн эмиети ёкъ».
Киши акълы.
Незакет сынъырсыз дегиль.
Буны анъламакъ кереким.
Албу ки, мен, къапуны ачып, тышкъа козеткенимнен, кишини таныдым.
Мен ялынъыз онынъ озюни таныдым.
Машина ичиндекилерни ильки корюшим.
— Иззетли оджам!
Манъа кельдинъизми? — дедим ихтияр адамгъа.
Давушым эеджанлы чыкъкъаныны дуйдым.
Эеджанлы чыкъувынынъ себеби бар... ве буюк.
Адамны танымагъан олсам, меним ичюн пек айып оладжакъ эди.
Таныдым... адам айретте къалды.
Юзю бирден акъчыл ренк алды, манъа яры севинчли, яры кедерли назар ташлагъаныны корип, гонъюлини алмакъ, озюмнинъ бу корюшювден мемнюн экенимни бильдирмек ичюн: — Сиз гъает алидженапсынъыз! — дедим.
— Мен озь зияретимле сизни тааджиплендирмек истедим, — деди киши, — Албу ки, акси олып чыкъты.
Мени унутмагъансынъыз!
— Сизни унутмакъмы?
Бу мумкюн дегиль! — дедим мен.
— Чюнки сиз биринджи эдинъиз.
Биринджилер унутылмай.
Риджа этем, эвге буюрынъыз!
Кери чекильдим, ичери кирмеси ичюн мусафирге ёл бердим.
О, босагъадан атлап, софагъа аякъ басты, дегенде, токъталды.
Аркъасына чевирильди.
— Сон, Селямет, кет, баре!
Чарвакъта ишлеринъни бакъ! — деди машинанынъ экинджи больмесиндеки кишиге. — Къайткъанда мени алып кетерсинъиз!
Мында ишим, заныма къалса, тез бите къоймайджакъ.
— Афу этинъиз, оджам! — дедим мен, — Селямет мытлакъа кетмек керекми?
Эвимизге кирип, бир фильджан къавемизни ичсе, Ну-Туфаны къопаджакъмы? — деп бакътым.
Оджа индемеди, гуя сёзлеримни эшитмеди.
Мыйыкълы йигит машинаны бираз арткъа берди, арт копчеклерини солгъа айландырды, сонъра кучьлю сурьат иле демир чабакълы къапу бетке айдап кетти.
Онъа не «бир фильджан къаве», не де эки ихтияр киши арасында оладжакъ къонушма керек дегиль эди.
Селяметнинъ дюньясы башкъа.
Селямет гидрогеолог.
О, Чарвакъны къургъан.
Шимди бент диварларыны пекитювнинъ енъи усулынен мешгъуль.
Мен оджанынъ багърына атылдым, о мени къучакълады.
Мен онынъ алыны-эвалыны, о менимкини, сораштыкъ.
Мен, севинип, онынъ аркъасыны эки къолумнен, эки якълап таптадым, о да менимкини.
Мен, шашмалап, онынъ сагъ къулагъынынъ кенарындан опьтим, о манълайыны меним янагъыма таяп, кевдесинен кокюсиме сыйыкъты.
Бу тешрифат чокъкъа сюрди.
Биткен сонъ кишилик одагъа кирип, отурдыкъ.
— Сизни корюв меним ичюн буюк шереф, оджам! — дедим мен самимиетле.
— Бу зияретинъизни, меним шахсиетиме косьтерген юксек итибарынъыз деп бильмек кереким.
Тешеккюр сизге!
Догърусы, корюшип олурмыз деген умюдим ёкъ эди.
Сёйленъиз, муаллим, бу якъларгъа насыл тюштинъиз?
Мусафир кулюмсиреди, сусты.
Меним айретли нидаларыма джевап бермеге ашыкъмады.
«Сабыр эт!Эписи хусусында тафсилятлы изаат алырсынъ!» деп тюшюнген киби сезильди.
Мучелерини топлады, пекитти, эвеля ичинде чалкъангъан араретни, зеининдеки фикирлерни тертипке чекти, сонъра шамдан узериндеки чыракъларнынъ липильдеген ярыгъыны эслеп, айретле козетти, индемеди.
Асылында эв ичинде ич бир шейнинъ маиетине итибар бермеди.
Меним сёзлеримни де эшитмеди.
О тюшюнди.
Череси бир къызарды, бир агъарды.
Хайли вакъыт бойле сюкюнет ве тюшюндже ичинде кечкен сонъ, мусафир этли козькъапакъларыны манъа котерди.
— Барлыгъы-ёкълугъы беллисиз адамнынъ анджакъ бугунь апансыздан келюви, эльбет де... — оджанынъ лафы бу ерде узюльди.
О, бойнуны огге узатып, къач дефа юткъунды, сонъра девам этти: — Эльбет де, бойле зиярет ич бир тасавургъа сыгъмай.
Ама мени таныйджагъынъызгъа ич де эмин дегиль эдим.
— Умютсизден келювинъизде, мен, аксине, бир иля-илик корем.
Аньанелеримиз муджиби, шакирт оджасыны зиярет этмеге борджлу.
Ама биз, оджам... бизлер, кимер земане кишилери, озюмизни — аньанелеримизден юксек эсап этемиз.
Оджаларымызгъа урьметимиз сахта.
Мен сизни, юзюнъизге бир бакъышта таныдым.
Бизге, енъи акимиет къурула башлагъан девирде кельген эдинъиз, оджам!
Пек резалетли девир эди о йыллар!
— Сизге... эбет!
О вакъытта эпинъиз кичкене чочамийлер... эдинъиз.
Керчек, озюм де эсли дегиль эдим.
Сонъра сизинъ койни терк эттим.
Шеэрге, озь эвимизге къайтып кельдим.
Бабамыз ериндеки Арифмемет агъам дарылды.
«Ничюн кельдинъ?
Озюнъе малюм, бизим кечинишимиз де пек зийнетли дегиль, — деди манъа. — Меним арткъач тамакъ бакъмагъа алым ёкъ».
«Къайттым, чюнки башкъа чарем олмады...» дедим мен.
О чокъ тюшюнип отурды.
«Кельмеге — кельдинъ... кет, Тотайкойде окъу!» деди, ниает.
Мен Арифмемет агъанынъ огютини куттим.
Тотайкойде окъудым.
Оны битирдим.
Маариф идареси мени Кучюк Мускомиягъа ёллады, бу койде мектеп мудири олдым.
Сонъра Бельбекке авуштым.
Анда муаллимлик яптым.
Орта мектеп директоры олдым.
Койге немселернинъ топ-арабалары келип киргенде мектепте дерслерим девам этмекте эди.
Сиз мени, Махульдюрден кетти, башкъа ерде дебдебели аят сюрди беллейдирсинъиз!
Ёкъ!
Муаллимлик эр ерде бир.
Мен оджанынъ чалыкъ, акъыллы сёзлерини хошнутлыкънен динълемекте олып, акъырындан аякъкъа турдым, эвде аджайип джыныстан кимсе ёкълугъы себебинден, озюм ашханеге чыкъып, къаве пиширип кетирмек истегинен къапугъа догърулдым, оджа ниетимни дуйып, мени токътатты.
— Замет этменъиз! — деди манъа.
— Отурынъыз, бираз къонушайыкъ!
Меним ярым куньлюк вакътым бар.
Гедже поездинен Шахрихангъа къайтаджагъым. — Къатиен разы олмады.
Мени ериме отуртмагъа меджбур этти.
Озю бир талай сусты.
Сёзю не узеринде узюльгенини эске кетирмек ичюн тюшюнди... хатырлап оламады.
Мен, сёзю муаллимликнинъ алы... устюнде болюнгенини хатырлаттым.
Оджа, ничюн бильмем, лафыны энди бу мевзуда девам этмек истемеди.
Башындаки къалпагъыны чыкъарып, янашадаки отургъыч устюне къойды.
Дамарлары когерик, чёкюрли къолунен башыны, манълайындан тутып, елькесине таба, сонъра аксине, сыйпады.
Къалпакъны алып, кучюк шкаф устюне къоймакъ ичюн узандым, оджа къалпакъны отургъычы такъымынен четке чекти.
Алдырмады. — Ёкъ!
Ёкъ!
Аджи-гуджи!
Къалпакъ янымда олсун! — деди оджа ве азачыкъ кулюмсиреген киби корюнди.
Мен афу истедим, къолумны кери чекип алдым, бу эснада мусафирнинъ къыркъыкъ, къыскъа сачларынынъ асты терден йылтырагъаныны сездим.
Бу, эв ичиндеки юксек арареттен дегиль, эеджанлы къонушманынъ нетиджесинде олмалы эди.
Субетимизнинъ озю, заныма къалса, даа башлагъаны ёкъ.
Тышарыда Чалкъаш бир афырды, сонъра тынды.
Ят адам кельсе, авулдысы кескин ве девамлы ола.
Бу, гъалиба, озюмизнинъки.
Бойле фикир иле, еримден къыбырдамай къалдым.
Тезден софада аякъ давушлары чыкъты, сонъра ичери Фатма кирди.
О шеэрге кеткен эди.
Кельгенине пек севиндим.
Чюнки эвде, хусусан бойле мутебер киши булунгъан вакъытта, къадын ёкълугъы буюк мешакъкъат.
Бизим къардаш бир озю деръал шашмалап къала, элинден иш кельмей.
Оджа къалпагъыны алып башына кийди, рефикъам иле таныш олды.
Къалпакъ озь саибине чокъ йыллар намуснен, виджданнен хызмет этип кельгенини эслемек кучь дегиль эди.
Бираздан Фатма къаве пиширип кетирди.
Оджа иле экимиз хошнутлыкъле ичтик.
Чюнки мен ильки оджамны, мусафир исе, ильки шакирдини корьмекле, тасвирге кельмез алда мемнюн эдик.
Оджагъа, маса узериндеки алмагъа буюрмасыны риджа эттим, о тешеккюр бильдирди, алмагъа бир дефа биле токъунмады.
Онынъ бенъзиндеки ифаде тосат-тосат денъишти, отургъан еринде базан бир янбашы устюнден тюшти, дигери устюне минди.
Козьлери череме бунарлы ве кергин бакътылар.
Менден бир шейлер сорайджакъ, бельки де бир шейлер устюнде давалашаджакъ, ама джесарет этип оламагъан киби корюнди.
— Къач яшындасынъыз, оджам? — деп сорадым ондан, фикрий кергинликни бираз йымшатмакъ истедим.
— Сексен учьтем, — деди мусафир.
Оджагъа бу суаль башкъалар тарафындан тек бир дефа берильмегени малюм олды.
Меним бедениме санки бис санчылды.
Титреп кеттим.
Сексен учь яшында адам... бойле дедиль, зийрек, бойле юксек араретли.
Мен озюмнинъ алыма окюндим.
Дженк мени пек эзди, пек хырпалады.
Аля онынъ серпиндеси алтындам.
Яралы аягъымнынъ ве сыныкъ къабургъамнынъ къайтавлы агърыларынен чекишем.
— Сизинъ, оджам, бана агъзынъыздан бир тюрлю... не дейим сизге, зевкълы сёзчиклер чыкъты.
Чыкътымы... ёкъса, манъа ойле эшитильдими?
Лякин, бильмейим, мен къулакътан даа пек зайыф дегилим.
О сёзчиклерден сонъ текрар юректен урулдым.
Хатириме Яман Гечти дереси кельди.
Бурнума кийик отларнынъ аджайип къокъусы урды.
Сиз: «аджи-гуджи...» дединъиз!
Ничюн ойле дединъиз, оджам?
Мен эминим, бу ибаре мусафирнинъ агъзындан тесадуфен чыкъмады.
Оларнынъ, о сёзлернинъ, эфсаневий манасы бар.
Ама, оджа ачыкътан-ачыкъ изаат берювден чекинген киби сезильди.
Енгильден юткъунды, козь къапакъларыны ашагъы эндирди, хайли вакъыт аякъларынынъ уджларына бакъып сусып отурды.
— Ёкъ!
Мен шай... озюм! — деди оджа, бир талайдан сонъ, азачыкъ тутукъланып.
Сизни докъуз яшындасынъыз белледим.
Янъылдым.
Айып этменъиз, мен кимерде о йыллардаки вакъиаларнынъ озюнен яшайым, — оджа яваш-яваш ачыла башлады. — Сиз Мемед-Алининъ къызынен бир раледе отура эдинъиз.
Тенеффюслер вакътында Эмине сизни «аджи-гуджи мандалач, аджынынъ къызыны ал да къач!» деп эриштире тургъан.
Хатиринъиздеми?
Сиз бу сёзлерни азетмей эдинъиз.
Бир дефа, дерс вакътында, къыз къулагъынъыз алтында гизлиден: «аджи-гуджи...» деп фысылдагъанда...
Эбет, Эмине ойле дегенде, сиз ачувландынъыз, къызны тюрттинъиз, рале устюндеки мерекеп шишеси юварланды, къызнынъ устюне мерекеп тёкюльди.
Антери булашты.
Сонъра Абдулла эмджеси етишип кельди, мени сёгди.
Ашалады.
Эрзакътан марум этиледжегимни айтты.
— Риджа этем, сизге, оджам!
Менимнен «сиз» деп къонушманъыз! — дедим мусафирге. — «Сен» денъиз! «Сиз» десенъиз, пек азапланам!
Оджа эвеля меним сёзлеримнинъ манасыны анъламады... анълагъан сонъ озюни сыкъынтылы вазиетте ис этти.
Юзю къызарды.
— Эбет!
Эбет! — деди оджа енгиль тебессюм иле ве алель-аджеле сёзлерини тюзетти.
«Сен» дие къонуша башлады, ама тюзетюв чокъкъа бармады.
Вадесини унутты.
Кимерде «сен», кимерде исе «сиз» дие сёйленди.
Бираз вакъыт даа кечкен сонъра къалпагъыны кене чыкъарды.
Бу сефер сагъ тизи устюне къойды, ойледже, янъчыкъ болюнген лафыны девам этти. — Сен докъуз яшында эдинъ.
Шимди девлет хызмети адамысынъ, меним ифтихарымсынъ.
«Сен» демек меним ичюн пек зиетли.
Ондан да гъайры... башынъдаки сачларынъ ап-акъ!
Бу ал меним тилимни къыса.
Озюнъни... насыл?
Кедерлендирмейми?
— Кедерлендире.
Сизинъ иле корюшмегенимиз, мутерем Абдурешид Селяметович, алтмыш йыл.
Акъылдан азмакъ мумкюн.
Бу — адамнынъ бутюн бир омюри.
Сачларым агъарды, оджам!
Бу догъру.
Ама оларда, о сачларда, къабаат ёкъ!
— Сачларда, шубесиз, къабаат ёкъ, — оджа менимнен разы олды, озю теренден кокюс кечирди.
Козьлериндеки яшларны менден гизлеерек, юзюни пенджере бетке чевирди. — Сачлар ничюн къабаатлы олсун?
Ёкъ, олар къабаатлы дегиллер!
Бутюн иш такъдирде.
Кечкен вакъыт ичинде мермер уфанды...
Демир тотланды.
Адам не?
Адам тунч киби... бильгениндже яшады.
Элинден кельген ишни япты.
Мен эп шу Абдурешид оджам.
Эбет!
Эп шу Абдурешид оджам! — деп текрарлады мусафир. — Эп шу оджалыкъ!
Ве памукъ заводында ичтимаий хызмет!
— Арифмемет оджа сагъмы?
— Агъаммы?
Ёкъ! — мусафир тутулып-тутулып нефес алды. — Дженк вакътында гъайып олды.
Эвель Къара денъизде «Ильич» гемисинде терджиман эди.
Бильсенъиз керек!
— Хатиримде, — дедим мен. — Отузынджы йылларда корюшкен эдик.
Ондан эвель Арифмемет оджа мектебимизнинъ интернатында муребби эди.
— Ойлеми?
Бундан хаберим олмады. — Бираз тюшюнди, сонъра: — Дженк амансыз шей, — деди Абдурешид оджа. — Душман акимиети алтына тюшкен адам аягъыны ерге къавий басмакъ, башыны юксек тутмакъ керек.
Теэссюф, бу эр кеске хас къабилиет дегиль.
— Усеин къардашынъыз?
— Москва янларындаки дженклерде эляк олды.
— Чокъ языкъ!
Чокъ языкъ!
Я, Зелиха татай?
О?
— Зелиха... къорантамызда бизлернинъ, беш огъланнынъ, аптеси.
Шимди докъсан дёрт яшында.
Новороссийскте къызы ве киевинен берабер яшай.
Татамнынъ огълу Билял... дженкте ольди.
Дженк оджанынъ башына эсапсыз фелякетлер кетирген.
Энъ уйкен агъасы Амет де... биринджи джиан муаребесинден къайтып кельмеген эди.
Оджадан буюги, юксек къыяфетли Асанны Багъчасарайда даима эки атлы леленка устюнде коре эдим.
Муэссиселернинъ биринде ходжалыкъ ишлеринен мешгъуль эди.
Шимди о да аятта ёкъ.
Оджанынъ догъмушларынынъ эписининъ такъдирлерини сорап бильдим.
О, къальбинде къайгъы ёкъ киби, суаллериме сакин чере, сувукъкъанлылыкъ иле джевап берди, сёзлеринде эеджан сездирмеди, зира фаджиаларнынъ юзь бергени чокъ йыллар олгъан, оджанынъ юрегиндеки яраларны артыкъ эт багълагъан, козьлеринден яшлар, акъа-акъа, ниает, къуругъан, аджизлик энди кечкен.
Гуя ойле.
Лякин кечкенми, аджеба?
Аятнынъ озю сакин тертипте яратылгъан, деп бакъа кельди оджа фаджиалы вакъиаларгъа.
Инсан махлюкътан фаркълы.
Инсан адалет ичюн курешмек керек.
Оджанынъ догъмушлары Ватан огърунда дженклешип, джан бергенлер.
Дженк биткени чокъ вакъыт олды.
Душман атешинен якъылгъан-йыкъылгъан шеэрлер ве койлер артыкъ енъиден къурулды.
Сагъ-селямет, яхут эльсиз-аякъсыз, ярыджаннен къайтып келип, эвлерининъ къапулары огюнде токъталып, седжде эткен, босагъаны опип, сонъра ичери атлагъан эркеклернинъ энди ольгени — ольди, къалгъаны — къалды.
Яш къоджаларындан марум келинлер къартайды.
Бомбалар джеэннеминден тесадуфен къуртулып къалгъан балалар осьти-буюди... оларнынъ да балалары олды.
Къартаналар торунларына къартбабаларынынъ джесюрликлерини икяе этелер.
Чёльде унутылып къалгъан сыныкъ пулемётларны, топ арабаларыны топракъ орьтти, узерлерини от бийледи.
Ама адамларнынъ агъызларындан: «Эляк олды», «эсир тюшти», «концлагерь...», «газ оджагъы» сёзлери аля тюшмейлер.
Мен не дедим?
«Сакин чере иле...» дедимми!
Ёкъ!
Манъа ойле корюнди.
Акъикъатта, Абдурешид оджанынъ, озь кишилери хусусындаки тюшюнджелери адалетли.
О, суаллерге джеваплар бермеге алышкъан.
Ялынъыз шу.
Рухий мушааделерге кельгенде, оджанынъ юрегиндеки яра аля тазе экенини анъламакъ кучь дегиль.
— Билесинъизми? — деди манъа мусафирим. — Мен дженкте ольген адамларымыз хусусында яныкълы хаберлер чокъ эшиттим.
Ойле хаберлер эшиттим ки, джигерлерим тельче-тельче ола яздылар.
О себептен, ольгенлерден зияде къалгъанлар хусусында тюшюнмеге къарар берген эдим.
Къарарымны шимди озюм боздым.
— Ёкъ, оджа!
Ольгенлер хусусында тюшюнмемек мумкюн дегиль.
Олар азиз кишилер.
Олар девлетни душмандан къуртардылар.
Меним агъам... менден буюк Юнус агъам муаллим эди.
Дженкке экимиз бир куньде кеттик.
Дженк биткен сонъ Юнусны он учь йыл къыдырдым.
Бугурусландан «эляк олды», «гъайып», «эсирликте» деген хаберлер алдым.
Ич бирине инанмадым.
Ничюн инанмадым, бильмейим.
Ниает, озюни Волгоград виляетинде Земных адлы хуторда таптым.
Сагъ аягъы Сталинград джебесинде къалгъан.
Сагъ къолу эки зеэрли къуршун иле агъыр яралангъан.
Оны Ташкентке кетирдим.
Укюмет Юнускъа яшамакъ ичюн шеэрнинъ меркезинде квартира ве енгиль автомобиль берди.
О, бир шейге ихтиядж сезмей яшады.
«Сен балтанен ясалы агъач аякънен юресинъ, укюмет санъа заводда япылгъан союны берди, онынънен ничюн юрьмейсинъ?» дедим онъа бир дефа, эвини зиярет эткен вакътымда.
Юнус сёзлериме ынджынды, асабийленди.
Мен сездим, оны ынджыткъан шей — меним сёзлерим дегиль.
Озюнинъ мушкюль вазиети эди.
«Заводда ясалгъан аякъны такъып оламайым...
Оны такъмакъ ичюн къасыкъта ер олмакъ керек.
Менимкинде ер ёкъ.
Аягъым бутюнлей кесилип алынгъан».
Агъам ойле дегенде, юрегим солкъyлдады, козьлерим яшланды.
Бираз вакъыт даа кечти, мени Юнуснынъ вазиети кене кедерлендирди.
«Сен, агъа, аз арекет этесинъ!
Агъач аякънен сербест юрип оламайсынъ, — дедим Юнускъа. — О себептен, семиресинъ.
Семирмек кимсе ичюн файдалы дегиль.
Баре, къолтукъ таякънен юрьмеге алыш!
Къолтукъ таякъларнен юрьмеси енгиль!» Юнуснынъ манъа кене джаны агъырды.
«Къолтукъ таякъларнен де юрип оламайым, сагъ къолум джансыз киби, синъирлери эзильген, къопкъан.
Бу — къол дегиль, арекетсиз сопа парчасы.
Инанмасанъ, озюнъ де бакъ... — О, эгильди, сол элинен кольмегини чыкъарып, сагъ омузыны манъа чевирди.
Къолтугъы астында мавы ренкли эки оюкъ корьдим...
Юрегим сыкълетленди.
Козьлеримни тез-тез четке чевирдим.
Эки оюкъ — эки зеэрли къуршуннынъ тенде ачкъан чукъурлары.
Яралы къол, дигерине нисбетен, чокъ инджерген.
Кольмекни текрар Юнуснынъ устюне кийсеттим.
Экимиз ерлеримизге отурып, сустыкъ.
Юнус менден учь яш буюк.
Бир шейлер тюшюне.
Мен онъа кедер этмек истемейим.
Сюкюнет чокъ девам этти.
«Сен манъа, бизим эвге, сийрек келесинъ! — деди Юнус, ниает, — ничюн ойле сийрек келесинъ?» Мен козьлеримни ашагъы догърулттым, тюшюнджеге далдым.
Ничюн сийрек келем?
Буны насыл анълатырсынъ?
«Вакъыт етишмей, агъа!» дедим мен.
«Вакътым етишмей, дейсинъми?
Устюрткъа, Гузаргъа кетип, къум сахраларындаки ертешерлер арасында айларнен юресинъ... янъ къайтып кельдинъ дегенде, бир даа ёкъ олып кетесинъ!
Бунъа вакътынъ етише де!
Манъа келип алымны сорамакъ ичюн вакътынъ етишмейми?» Не дерсинъ бунъа?
Бу, эльбет де, догъмушлар арасында даима сезилип кельген опькеленюв, озь кишинъни зиярет ичюн «вакъыт ёкълугъы».
«Ничюн, агъа?
Мен тап сенинъ дегенинъ къадар, зекясыз дегилим.
Вазиетинъни билем, озюм де дженклерде олдым.
Вакъыт рухсет эткенде келип кетем.
Алынъны-хатиринъни сорайым.
Ама, сен талап эткен киби, эр джумаэртеси санъа кельмеге... ёкъ, бунынъ ичюн имкяным ёкъ!» Юнус менимнен разы олмады.
Итираз этмек ичюн чымкъынды-юткъунды... сусты.
1982 сенеси сентябрьнинъ докъузынджы кунюнде Юнус вефат этти.
Оны къайракъташ заводы къасабасы мезарлыгъында комдик.
Сиз, урьметли оджам, Юнусны биле эдинъиз.
Озюнъиз окъуткъан, тербиелеген балаларынъыздан Ялта ишчи факультетине окъумагъа кеткен ильки он эки талебенъизнинъ бириси Юнус эди.
Шимди о, аятта ёкъ.
Юнус бутюн аятында бахтсыз эди.
Ольгенлер акъкъында насыл этип тюшюнмезсинъ?
Оджа энди ихтияр адам, юреги индже.
О, назик юрекни текрар орьселемек истемедим.
Кедерли лафны кестим.
Тышта рузгяр кучьленди.
Шымшырнынъ даллары салланды, инъледи, пенджеренинъ джамларыны тырнап-тырнап алдылар.
Ичери яваштан Фатма кирди.
— Субетинъиз аджайип...
Факъат бир тенеффюс япсанъыз, фена олмаз эди, — деди бизге. — Сизинъ ичюн енгиль емек азырладым.
Рефикъам бойле дегенде, манъа козюнинъ къыйыгъындан ишмар иле мусафирни косьтерди.
«Турунъыз!
Сувып къалмасын!» демек истеди.
Мен еримден къалкътым.
— Риджа этем, оджа! — дедим къыйметли мусафиримизге. — Юрюнъиз, земане тильнен айткъанда, текаран къапынайыкъ!
Сиз ёлдан кельген адамсынъыз!
Мусафир кулюмсиреди, еринден турмагъа ашыкъмады.
Бир шей беклеген, бир шей айтмакъ истеген киби корюнди.
— Мусафир... демек, мытлакъа къарыны ач олмакъ керек.
Ойлеми? — деди о, алчакъ давуш иле. — Мен сизни алтмыш йылда бир корьдим.
Бир даа корип оладжагъыммы, бильмейим.
Емек къалмаз.
Санъа айтаджакъ шейлерим исе гъает чокъ.
— Догъру!
Емек къачмаз, лякин сувар.
Сувгъан емек башкъа, — дедим мен. — Эвеля ашанайыкъ.
Оджа дюньянынъ озю киби къарт, мусафирченлик адетимизге меджбурен таби олып, еринден турды.
Емектен сонъра текрар меним иш одама кирдик.
Оджа сол енъининъ уджуны азачыкъ юкъары котерип, саатына козетти.
— Къоркъам... — деди о. — Селямет тезден Чарвакъта ишлерини битирип келир, мен де Ташкентке къайтмагъа меджбур олурым.
Сизинънен лафымыз узюлип къалыр.
— Бизде къалырсынъыз! — дедим мен. — Лакъырды ичюн зарурет буюк.
Ярын сизни вокзалгъа озюм озгъарырым.
— Мумкюн дегиль, — деди Абдурешид оджа. — Саба къызым мени Андижан вокзалында беклейджек.
Билет энди джебимде. — Бираз тюшюнди, сонъра иляве этти: — Бу иште ялынъыз бир имкян бар: озь ихтиярымдаки вакъыттан интизамлы файдаланмагъа борджлум.
Меним ильки оджам!
Ве там бир даимиеттен сонъ бу корюшюв!
Не къадар хайриетли вакъиа!
Бойле эеджанлы муитте тюшюнджелерим чыбалды... мусафиримден сорап бильмек истеген фикирлеримнинъ тертиби бозулды.
Балалыкъ чагъымда зеинимде басылы къалгъан излер шимди ачылды, сыныфта оджанынъ бизге къара тахта узеринде бор иле къыйышлы-къынъгъырлы, беяз арифлер яздыргъаны ве оларны, о, арифлерни, буюк мешакъкъат иле эджелеп окъугъанымыз хатириме кельди.
— Бизим койге къайсы йылда кельген эдинъиз, оджам? — деп сорадым мусафирден. — Он секиздеми?
— Ёкъ.
Он секизде коюнъиз алманларнынъ къолунда эди.
Мени сонъундан кетирдилер.
— Эбет, апансыздан кетип къалдынъыз, оджам! — дедим онъа, — мен докъуз яшында эдим.
Докъуз яшындаки бала не биле?
Не анълай?
Сиз кеттинъиз.
Бизни Исмаиль эфенди окъутты.
Мен сизни чокъ анъдым.
Корьмек истедим.
Озюнъиз шаатсынъыз ки, мен шимди докъуз яшында дегилим, — бойле дие, башымда бир топ сачымны тутып косьтердим. — Буларны коресинъизми?
Мен аля тааджипленем... сиз, шеэрли адам, бизим койге насыл этип тюштинъиз?
Биз буны сизден сорап-билип оламадыкъ, чюнки кичкене эдик.
Кимер оджалар дерслер вакътында озь аятларыны икяе этелер.
Бу меракълы.
Сиз бизлерни эп тахтагъа чагъыра эдинъиз.
— Сизинъ койге?
Ах!
Меним сизинъ коюнъиздеки оджалыгъымнынъ узун тарихы бар.
Мен анда ялынъыз мешакъкъат дегиль, эйилик де корьдим.
Ве мен, эски акимиет мемлекетни шуралар идаресине ач, чыплакъ, гъарип алда къалдырып кеткенини унутмакъ истемейим.
«Озюнъиз акъкъынъызда...» дейсинъиз!
Озюм акъкъымда не дейим сизге?
О заманда менде терджимеийал ёкъ... он докъуз яшында, санки бала эдим.
Ама коюнъиз хусусында хатиримде къалгъан базы адиселер тарихий эмиеттен марум дегиллер.
Мен озюм, Селямет огълу Абдурешид, бу шиддетли, фуртуналы енъи асырнынъ биринджи йылында Багъчасарайда руханий къорантада догъдым.
Бабам Селямет эфенди Арслан-агъа мааллесиндеки мектепнинъ оджасы эди.
О, Джемиет-и Хайрие ярдымынен енъи мектеп бинасы ясатып, озю шу мектепнинъ мудири олды.
Хатиринъизде олсун ки, сонъундан шуралар акимиети девринде медениет саасында белли-башлы эрбаплар олып етишкен Осман Зеки, Умер Ипчи, Якъуб ве Февзи Мусанифлер, Усеин Пенерджи, Абдулла, Сеит-Умер, Якъуб Куркчилер бу мектепте окъудылар.
Якъуб Шакир-Али мында муаллимлернинъ бириси эди.
Биринджи джиан муаребеси башлагъан йылы бабам вефат этти.
О себептен аилемизнинъ вазиети агъырлашты, мен Салачыкъта халама кеттим, онынъ эвинде яшадым.
Эки йыл дайымнынъ бакъкъал тюкянында кяялыкъ яптым.
Эвимизде ишлер текаран чыгъырына минген сонъ, текрар шеэрнинъ озюне къайтып, Дарульмуаллиминде окъудым.
Яз татиллери вакътында ыргъатлыкъ этип, акъча къазанып, дарульмуаллиминде окъувым ичюн йылда алтмыш кумюш тёледим.
1920 сенеси ноябрь 14-те шеэр Врангель аскерий кучьлеринден азат этильди.
Шуралар акимиети къурулгъаны он алты кунь дегенде, Махульдюр муаллими Исмаиль Акъкъий эфенди Асан огълу, шу койлю Ибраим агъанынъ леленкасына отурып, экиси оджа къыдырып Багъчасарайгъа кельгенлер.
Меним бундан хаберим ёкъ.
Исмаиль Акъкъий Туз базарындаки Земский мектебининъ мудири Яя Наджи Байбуртлы иле корюшип, онъа Махульдюр мектеби ичюн оджа тапып бермесини риджа эте.
Яя Наджи оджалыкъкъа мени ляйыкъ корип.
Арифмемет агъам иле акъыл таныша.
Агъам да шу мектепте оджа.
Аджеле суретте мени мектепке чагъыртты.
Мен деръал етишип кельдим.
Яя Наджи: «Сени Махульдюр мектебине оджалыкъкъа йибермек истеймиз, барасынъмы?» деди.
Мен айретте къалдым.
«Озюм дарульмуаллиминнинъ талебесим.
Яшым он докъузда.
Менден оджа олурмы?» деп тюшюндим.
Лякин Яя Наджи шеэримизде пек мутебер киши, онынъ теклифине итираз этмек мумкюн дегиль.
Яя Наджи ве Арифмемет агъам мени аярта башладылар.
«Падиша девринде халкъымыз инсанлыкъ укъугъындан марум эди.
Энди эмекчи халкълар беклеген акимиет кельди.
Бизлерге окъумакъ, инсан олмакъ ичюн укъукъ берди, — деди Байбуртлы, — фукъаре койлю балаларыны сен окъутмасанъ, мен окъутмасам, Арифмемет агъанъ окъутмаса, ким окъутаджакъ?
Татар эбедиен джаиль къаладжакъмы?
Чокъ тюшюнмеге аджет ёкъ.
Кет, койде бир талай чалыш!
Биз бу мектепте, кой мектеплери ичюн аджеле суретте оджалар азырлав ишинен мешгъульмиз.
Олар окъувны битирселер, чар-чабик волостьларгъа кетеджек, фукъаре балаларыны окъутаджакълар.
О вакъытта, истесенъ, сени чагъыртып алырмыз».
Яя Наджиде адамны къандырув къабилиети кучьлю, чюнки бильгиден къудретли эди.
Арифмемет агъам да Яя Наджининъ фикрине къошулды.
Экевлешип мени аярттылар.
Разы олдым.
Чюнки оджалыкъкъа авес эдим.
Эвге барып, анам иле сагълыкълаштым.
О, меним даа бала къыяфетиме бакъып, джошты, агъламсырады.
Эвден чыкъаяткъанда къолума уфакъ богъча туттyрды... «Ма, огълум!
Кольмек, чорап... юзьбез.
Санъа керек олур!» деди.
Мен леленкагъа отурып, Махульдюрге кеттим.
Юварлакъ таш тёшели Осман агъа мааллеси бою кеттик.
Кемер Къапудан кечтик, Фенер Бурунгъа якъынлагъанда солгъа, Эски Юрт бетке айландыкъ, ондан сонъра Тёле тарафкъа ёл туттыкъ.
Сюйренде огюмизде дюльбер вадий манзарасы ачылды.
Бу ерлер къыш мевсиминде дахи козьлерни охшайыджы бир ува эди.
Ай Петри беттен кельген гурьдели, быланчыкъ озен инъильдеп акъа.
Дуванкой бетке, Къара денъизге таба чыкъып кете.
Озеннинъ эки якъы багъчалыкъ.
Тереклер арасында къырмызы кирамет дамлы эвлер.
Койлернинъ аркъасында юксек дагълар.
Дагъларнынъ тёпелери къарлы.
Кунеш бир корюнип, ялкъылдап ала, сонъра булутлар арасында гизлене.
Ава сувукъ.
Биз леленка устюндемиз.
Устюмде урбам юфкъа.
Аякъларым ушюй... индемейим.
Бетим, гъалиба, мос-мор.
Ибраим агъа (бу адамгъа, къаза нетиджесинде бир козю зарарлангъаны ичюн, койде Кёр Ибрам дей эдилер) яваштан аркъасына айланып бакъа, меним алымны сезе.
«Атлар акъырын юрелер, секир тюш ерге!
Бираз джаяв юрь!» дей манъа.
Мен, аджемийлигим ичюн, Исмаиль эфендиден утанып, ерге тюшювден ред этем.
Ибрам агъа сыкъылгъанымны дуя...
Тельбевлерни леленка устюндеки демир ченгельге илиштире, «бисмилля!» деп ерге сычрай, атларнынъ янашасында ёл бою огге адымлай, козьлери менде.
«Бу бала леленкадан тюшип оламаймы, не мараз!» деп тюшюне, гъалиба.
Эбет, ойле тюшюне.
Козьлеринден дуям.
Мен леленкадан ерге тюшювден къоркъмайым.
Ерге тюшмек Ибраим акъайгъа къыйынджа эди, чюнки о, айдавджы.
Отургъан ери атларнынъ арт аякълары янында...
Мында паркалар, ядез... эки ог копчек арасы къарма-къарышыкъ.
Тюшмеси белялы.
О тюшти.
Манъа не?
Мен къабургъада отурам.
Аякъларым баскъыч устюнде.
Атлар вызлы чапкъанынынъ озюнде биле секирип тюше билем.
Ама мен леленка устюнде, мыхлы киби, къыбырдамай отурам.
Ерге тюшмек истейим... тюшмейим.
Ибрам агъа бираз даа юре, сонъра айланып манъа бакъа: «Тюшеджексинъми?» деп сорай ве бир козюнен кулюмсирей.
Мени мыскъыллагъан киби келе.
Мен леленкадан секирип тюшем.
Ибрам агъа адымларыны явашлата.
Экимиз ян-янаша кетемиз. — «Бизим койде сенинъ ичюн яхшы олур!
Исмаиль эфенди кучьлю оджа, — дей о, манъа.
Леленка энди бизден эппи огде акъырын-акъырын кетмекте. — Санъа эв берирмиз.
Эвлендирирмиз, — о, тикленип козьлеримнинъ ичине бакъа. — Ёкъса, эвлисинъми? — деп сорай.
Мен не дейджегимни бильмей, сусам ве гизлиден кулюмсирейим.
О, сыкъылгъанымны анълап, лафны башкъа якъкъа чевире. — Арифмемет оджа сенинъ киминъ ола?
Догъмуш агъанъмы? — деп сорай.
Онынъ суалини тасдыкълап, башымны саллайым. — Тездже юрь! — дей Ибрам агъа. — Бойле юрюшнен асыл да къызып оламазсынъ.
Койде санъа тон тиктирип берирмиз.
Тон кийсенъ, ушюмезсинъ.
Шай дегильми? — О зевкъланып куле.
Мен индемейим.
Не айтайым?
Адам тон кийсе, эльбет де, ушюмез.
Белли меселе.
Ибрам агъа кимерде тез-тез юре, мен онынъ артындан аянлайым.
Бойле аджеле юре-юре керчектен де къыздым, атта терлеп башладым.
Ибрам агъа ёрулса керек, ёл бираз энишлегенини корьгенинен: «айды, баягъы къыздыкъ, энди леленкагъа отурайыкъ» деди.
Леленканынъ пешине етип, устюне миндик.
Атлар тавлы, тыгъыз мучелилер.
Озьлери истеп ёрталар.
Албатнынъ ортасындан кечмекте эдик, Ибрам агъа къавехане огюндеки терекке багълы къаверенкли сыгъырны ве онынъ этрафында топланып тургъан адамларны корип, зевкълы давушнен кульди.
Адамлар сыгъырнынъ аркъасыны ве къурсагъынынъ астыны сыйпап, бири-бирлерине шубели-шубели бакъып, сусмакъталар.
Албатнынъ ахырына еткенде, Ибрам агъанынъ ичинде къурт къыбырданды.
Ничюндир, кулюмсиреп, аркъасына чевирильди.
— Сыгъыргъа дикъкъат эттинъизми? — деп сорады Исмаиль эфендиден.
Исмаиль эфенди онынъ сёзлерини эшитмеди.
Ибрам агъа муаллимге якъынджа эгильди.
— Сыгъырны, дейим... аякъларыны эслединъизми?
— Аякъларынымы? — муаллим тааджипленди, козьлерини котерди. — Не олгъан аякъларына?
— Олгъан шей ёкъ.
Пек юксеклер.
Мучеден де джанбаз корюне.
Къорадан къолай атласа керек.
Сыгъыр къорадан атлаймы, демек, зиянкяр.
Ондан къомшуларнынъ бостанларыны къуртарып оламазсынъ.
Койде эр кес сени, сыгъырнынъ саибини, къаргъар.
Ойле сыгъырда сют де аз ола.
Биз саба шеэрге кеткенде сыгъыр шу терекке багълы эди.
Шимди шеэрден къайтамыз, аля о, терекке багълы тура.
Муштери тапылмагъан.
Бизим койлюлернинъ биринде ойле юксек аякълы, къаверенкли сыгъыр бар эди.
Бойнузлары сюйрю.
Атларнынъ душманы.
Бир ерде ат корьдими, яваштан янына бара, отлагъан ола.
Ат, алидженап айван, сыгъырдан феналыкъ беклемей.
Сыгъыр апансыздан эки бойнузыны атнынъ къурсагъына саныча, атнынъ ичеклери акътарылып чыкъа.
Ондан сонъ, чокъ яшамай.
Ойле о, юксек аякълы сыгъырлар!
Огде, озен устюнде Отарчыкъ копюри корюнди.
Леленка солгъа, орьге бурулды.
Фоти Салагъа якъынлагъанда ёл кене энишледи.
Ибрам агъа койнинъ ортасында фурун огюнде леленканы токътатты.
Исмаиль эфенди ерге тюшти.
Джебинден тютюн къутусыны чыкъарды, сигар ясайджакъ олды, сонъра бу ниеттен вазгечти, къутусыны джебине къойып, фурунгъа кирди ве бир талайдан къайтып чыкъты, бизни де ичери чагъырды.
Ибрам агъанен берабер фурунгъа кирдик.
Муаллим бизни маса башына отурткъан сонъ, фурунджы кетирип огюмизге экишер янтыкъ къойды.
Янтыкъларны ашадыкъ.
Бирер мешребе де макъсыма ичтик.
Исмаиль эфенди элли яшларында, юфкъа, къара сакъаллы, юксек адам.
Макъсыма ичкен вакътымызда айдын, темиз козьлеринен манъа бакъа берди, кулюмсиреди.
— Мен Арифмемет иле чокътан танышым, — деди, ниает, — сизинъ агъанъыз экенини бильмей эдим.
Зынджырлыда онынънен берабер окъудыкъ.
Муаллим фурунджыны чагъырып, эсап кесмесини буюрды.
Акъчаны Ибрам агъа бермек ичюн талашты, Исмаиль эфенди бердирмеди.
Озю берди.
Сонъра текрар ёлгъа чыкътыкъ.
Волость идареси янындаки юксек копюр устюнден кечтик, почта ёлнынъ Коккозьге ве Озенбашкъа чаталлашкъан еринде, таш диварлы юксек бина турмакъта эди.
— Бу не? — деп сорадым Ибрам агъадан. — Заводмы?
— Ёкъ... — деди о. — Бу ерге Дутбагъча дейлер.
Бина Мемедали бейнинъ бухар дегирмени.
Къардашы Осман бей мында яшай.
Худжур шей.
Мемлекетте тертип денъишти, бутюн вариет фукъарелернинъ олды, дедилер.
Бизим волостта бир шей денъишмеди.
Мемедалининъ бухар дегирмени эки афта эвельси койлю богъдайынынъ пудундан эки фунт капич насыл олгъан олса, шимди де ойле ола.
— Билесинъизми, Ибрам агъа, — дедим мен. — Акимиетни эльге алмакъ, эльбет де, къолай иш дегиль... гъает кучь иш, лякин эльге алгъан сонъ, оны идаре этмек даа да къыйын.
Бу сёзлерни улу адам айткъан.
Мен оларны къайдадыр окъудым.
Осман бейни акимиеттен марум эткен сонъ, мулькиетинден де къуру къалдырмакъ керек.
Бу эки ишни бир кереден япмакъ гъает муреккеп.
Гъавр копюри янында онъ къолгъа тик ёл айырылды.
Обалы-чукъурлы, энишли-ёкъушлы...
Леленканынъ копчеги ташлар устюне чыкъып оламай, чыкъса — тюшип оламай.
Ташлар устюне чыкъып тюшкен, чукъургъа энип котерильген сайын кочерлери сынып кеткен киби чытырдайлар.
Башкъа арабалар бу ёлда насыл юрелер, акъыл етишеджек шей дегиль.
Огюмизде къарлы дагълар юкселип туралар, олардан терен, сагъыр инъильтилер эшитиле.
Этрафтаки чайырлар ве багъчалар узерине акъырын-акъырын къаранлыкъ тюшмекте.
Ибрам агъа тосат-тосат къамчысыны авада ойнатып: «Къана, торуларым!
Давранынъыз!
Койге келе яздыкъ» деп ташлай, лякин атларны урмай.
Ве урмакъ асыл да керекмей, чюнки озьлери ельаякълылар.
Лякин бойле ёлда атлар ёртып оламайлар.
Копеклернинъ авулдагъаны, сыгъырларнынъ магърагъаны эшитильди.
Койнинъ ашагъысында мезарлыкъ янында, ёлнынъ айланмасында, джамлы софалы, айдын ярыкълы, буюк эв, янашасында узун тютюн араны корюнди.
Мемедали бейнинъ эви.
Леленка орьге котерильди, тюз ёлгъа чыкъкъан сонъ копюрге догърулды, бираз вакъыттан сонъ койнинъ ортасында токътады.
Исмаиль эфенди леленкадан тюшти.
— Бу акъшам Ибрамнынъ ихтиярында булунаджакъсынъыз! — деди манъа. — Ярын мектепте корюширмиз.
Шимдилик экинъизге де хайырлы геджелер олсун!
О, эниш ёл бою кетти ве тезден кольгеси къаранлыкъ ичинде гъайып олды.
Аякъ давушлары кесильди.
Энди кеч вакъыт.
Мен, Къыр устю денильген юксек ерде, леленканынъ янында турам, сагъыма-солума козетем, айретке келем.
Эр ер дагълыкъ ве къаялыкъ.
Он докъуз йыл ер юзюнде юрьдим, бойле муаммалы, табиий кийик дагълы ер корьмедим.
Орталыкъ чым-чырт, айны заманда сагъыр инъильтили.
Эфсане киби.
Мен эндиден сонъра бу эсрарлы койде яшайджагъым.
Не къадар?
Насыл?
Истикъбаль косьтереджек!
Табиатнынъ муджизелилигине айретленип, бакъып тургъан вакътымда Ибрам агъа леленканы ёл бою ашагъы айдап кетти, сонъра ири азбаргъа кирди, атларны туварды, ахыргъа къапады.
Мен эписини корьдим, эшиттим.
Ондан сонъ таш басамакълы тик мердивен бою ёлгъа, меним яныма чыкъты.
— Бу бизим эвимиз, — деди о, бир чети къыр устюнде, дигер чети дереге саркъып тургъан бинагъа ишарет этип. — Бу исе... — янымыздаки сюйрю дамлы бинанынъ къапусыны косьтерди. — Бу исе бизим къавеханемиз.
«Бизим»... дегенинден мана не эди аджеба?
Джемаатнынъки демекми, ёкъса, Ибрам агъанынъ озюнинъкими?
Анълап оламадым.
Затен койде бойле меселелерни алель-аджеле анъламакъ къолай дегиль.
Лякин ич анълашылмайджакъ шей де ёкъ.
Ибрам агъа иле экимиз таш мердивенден ашагъы, азбаргъа тюштик.
Мен онынъ эвинде къондым.
Софра башында бутюн аилесинен отурып акъшамлыкъ аш ашадыкъ.
Ибрам агъанынъ къарысы Раиме, сыджакъкъанлы, ельаякъ къадын.
Буюк къызы Зейнеб, аджайип варлыкъ.
Кучюк къызы Зенифе.
Огъуллары Юсуф.
Софра башында эр кес ляйыкъ корьген шейи устюнде сёз ачты, бири-бирининъ фикирини такъдирледи, яхут итираз этти.
Эвде шенълик укюмран олды.
Ибрам агъа, мен енъи оджа экенимни ве мени Исмаиль эфенди иле берабер шеэрден озьлери алып кельгенлерини тафсилятынен икяе этти.
Эвде ода чокъ эди.
Манъа энъ четтеки ханеде тёшек къойып, яткъыздылар.
Узакъта, пек теренде бутюн гедже сув шувултысы эшитилип турды.
Мен кеч маальгедже юкълап оламадым, эп тюшюндим, ярын мектепте талебелер иле дерслерни башлагъанда не дейджегимни, меним сёзлеримден сонъ оларнынъ черелери насыл боягъа киреджеклерини тасавур этмеге тырыштым.
Саба эрте турдым.
Пенджеренинъ бир къанатыны ачып тышкъа козеттим.
Бирден башым айланды.
Эв терен дере четинде тургъаныны корип, айретте къалдым.
Тюневин гедже Къыр Устюнде токъталып, этрафны сейир эткен маалимде манъа эр шей ачыкъ-айдын корюнмеген.
Бугунь огюмде акъикъий табиат гузеллиги ачылды.
Дерелер, дагълар, къаялар, летафетли ава.
Эвде сабалыкъ къаве ичильген сонъ Ибраим агъа мени Ашагъы мааллеге, енъи оджа ичюн тайинленильген эвге алып барды.
Эсли, юксек, къызылчыкъ тереги киби къуру ве мухкем къадын, бизни хош чере иле къабул этти.
Къаве иле сыйлады.
— Иште, енъи оджанынъ озю! — деди Ибраим агъа эвнинъ саибесине. — Абдурешид эфенди.
Биз, Саабэ, сенинънен бутюн ишлер хусусында лакъырды эткен эдик, ойлеми?
Къадын еринден къалкъты, къомшу оданынъ къапусыны ачты.
— Абдурешид оджанынъ одасы шу! — деди незакетле. — Кир... корюнъиз!
Ибрам агъа иле экимиз ода ичине кирдик.
Этрафкъа козь кездирдик.
Ерде къалын, къырмызы кийиз тёшели.
Тёрде миндер.
Дивар ястыкълары.
Пешкир.
Кошеде ири сандыкъ устюнде джыйылгъан тёшек, юргъан, ястыкъ.
Пенджереде перде.
Ибрам агъа къач керелер манъа бакъты.
Фикримни бильмек истеди.
Албу ки меним ичюн не къадар уйгъунлыкъ керек?
Башым устюнде дам, астымда тёшек олса, кяфи.
Оданы такъдир эттим.
Саабэ аптеге тешеккюр бильдирдим.
— Оджанынъ ашы-суву Ислям байнынъ эвинден кетириледжек! — деди Ибрам агъа къадынгъа. — Зан этсем, сабалары Абдурешид эфендиге бир фильджан къаве пиширинъ ве афтада бир дефа чамашырыны ювып берювни кучьсюнмезсинъ!
Ойлеми, Саабэ!
Къадын, Ибрам агъанынъ сонъки сёзлерине джевап бермеди.
Ибрам агъа, эв саибеси не дер экен деп, беклеп турды, давушыны эшитмеген сонъ, меним енъимден тутып чекти, экимиз азбаргъа чыкътыкъ.
О, манъа бир шейлер айтмакъ истеп омузымдан тутты, бу эснада Саабэнинъ давушы онынъ ниетини бозды.
— Къавеси бир шей дегиль, — деди эв саибеси, босагъа устюнден. — Ама чамашыры ичюн башкъа адам тапынъыз.
Мен ябаний эркекнинъ донуны ювмам!
— Чамашыр ичюн раатсызланманъыз! — дедим мен Саабэ аптеге. — Озюм юварым.
Къаве пиширмек де керекмей.
Ибрам агъа индемеди.
Азбар къапугъа догъру адымлады.
Къапугъа якъынлагъан сонъ манъа ишарет пармагъыны котерди.
Янына бардым.
— Шимди не ишинъ бар? — деп сорады менден. — Исмаиль эфендинен насыл анълаштынъыз?
— Мектепте корюшеджекмиз, — дедим.
— Ойле олса, мектепке бар!
Иште, дере... — къолуны койнинъ батысына узатты, — деренинъ о бир якъында, ашагъыдан экинджи эв.
Саабэ иле ишлерни мен ёлуна къоярым.
Ибрам агъа эвине кетти.
Мен эниш ёлгъа айландым.
Джами янындан кечип, дереге келип еттим.
Койнинъ устюнде юксек дагълар, къаялыкълар асылы туралар.
Гедже корьдигим киби думанлы дегиль, эр шей айдын корюнмекте.
Дагълардан къутурын акъып кельген сув бу ерде юксек бенттен сычрай... теренликтеки къалын, гурь даллы джевиз тереги тюбюнде увулдап, ташлы ялыгъа чапкъылып, думан котерип, козьден ёкъ олып кете.
Деренинъ о бир якъына кечип, алчакъ таш исар боюндаки ёлнен эппи юрьген сонъ, кениш азбар ичинде балаларнынъ чувултысыны эшитип, къапуны ачтым.
Бир къатлы, узун бина корюнди.
Диварларынынъ сывавы анда-мында кочькен.
Ичериде кенъ, узун софа.
Дерслер башлагъангъа бенъземей.
Балалардан Исмаиль эфендини сорадым.
Манъа софанынъ ахырындаки къапуны косьтердилер.
Къапуны къакътым.
Сес-солукъ эшитильмеди.
Акъырындан ачып, башымны ичери тыкътым...
Исмаиль эфенди соба башында отурып, эллерини иситмекте эди.
Сонъундан бильдим... мектепте собалар кимерде пек къыздыра, кимерде асыл да якъылмай экен.
Эр бир талебе саба мектепке эки одун иле кельмеге борджлу.
Бу тертипке, умумен, риает этиле.
Кимерде тертип бозула.
Бала дерске кельмей... демек ки, одун да кетирильмей.
Дерске бир кунь он талебе кельмесе, йигирми одун етишмей.
Соба янында къуру беденли эр киши ве шеэрлидже кийимли яш къадын, аякъ устюнде турып, Исмаиль эфенди иле лакъырды этмектелер.
Исмаиль эфенди меним башымны коре къалды.
— Буюрынъыз, Абдурешид эфенди! — деп къычырды.
Мен ичери кирдим.
Селям бердим.
Исмаиль эфенди янындаки кишилерге мени такъдим этти.
Енъи муаллим, Абдурешид Селямет огълу!
Арифмемет эфендининъ догъмуш къардашы.
Тюневин шеэрден озюм алып кельдим. — Мен кевдемни азачыкъ ашагъы эгильтип, догърулттым.
Сонъра Исмаиль эфенди, янындаки кишилер хусусында манъа изаат берди, — рус тили муаллимлеримиз Яя эфенди Байрашевский ве Сафие ханым Байрашевская!
Риджа этем!
Биз къол тутуштыкъ.
Сагълыкъ-селяметлик сораштыкъ.
Исмаиль эфенди манъа отурмакъ ичюн ер теклиф этти.
— Абдурешид эфенди даа яш, — деди мектеп мудири. — Оджалыкъ теджрибеси ёкъ, лякин билимли.
Эминим ки, теджрибени тез эльде этер. — Сонъра, манъа мураджаат этип, деди: — Ана тили дерсини сыныфларнынъ эписинде озюм... кимерде Лёман эфенди иле экимиз болюшип бере эдик.
Лёман эфенди...
Усеин Шамиль Токътаргъазынынъ якъын досту, теэссюф, вефат этти.
Юксек медениетли адам эди.
Энди онынъ еринде сиз ишлейджексинъиз.
Сизге, Абдурешид эфенди, ишни башындан башламакъ файдалы олур.
О себептен биринджи ве экинджи сыныфларны сизге ишанам.
Оларны окъутаджакъ ве тербиелейджексинъиз! — Бойле дегенде Исмаиль эфенди сагъ элининъ ишарет пармагъыны юкъары котерди. — Енъи акимиет, яни шуралар рухунда тербиелейджексинъиз!
Яя эфенди ве Сафие ханым бизде рус тили дерслеринен мешгъуллер.
Насыл, Абдурешид эфенди?
Меним тевсием иле разысынъызмы?
— Разым, — дедим мен. — Ишни башындан башламакъ, акъикъатен, эльверишли.
Меним ишимде, шубесиз, кучьлюклер олур.
Ярдым ичюн сизге, Исмаиль муаллим, мураджаат этеджегим.
Заныма къалса, ред этмезсинъиз!
Исмаиль эфенди манъа ярдым ичюн даима азыр экенини бильдирген сонъ, джелети джебинден костекли саатыны чыкъарып, онъа дикъкъатле бакъты ве дерслерни башламагъа вакъыт экени хусусында Сафие ханымны тенбиледи.
Сафие ханым алель-аджеле софагъа чыкъты.
Невбетчиге айтып, чанъны къакътырды.
Талебелер софаны титретип, зий-чув олып, ичери толуша башладылар.
Мудир манъа, пешимден юрь, деген манада козьлеринен ишарет этип, оджалар одасындан софагъа чыкъты.
Мен сыныф дефтерини алып (дефтерни озюмнен алмагъа акъылым еткенине сонъундан тааджиплендим), онынъ артындан кеттим.
Дерс ханеге кирдик.
Мудир, бизни урьмет иле аякъкъа къалкъкъан талебелерни, элининъ арекетинен ерлерине отуртты, мени оларгъа такъдим этти.
«Бугуньден итибарен сизлернинъ, яни биринджи ве экинджи сыныфларнынъ, оджасы Абдурешид эфенди... — деди мудир.
Талебелер дерслерге вакъытында келип — вакътында кетмек, енъи оджаны севмек-саймакъ, сёзюни тутмакъ кереклигини, тиль къайтармакъ, дерс вакътында сыныфтан чыкъмакъ, бири-биринен лакъырды этмек ясакъ экенини, низамгъа таби олмагъанлар джеза кореджеклерини анълатып, балаларнынъ ве меним ишлеримизде мувафакъиет истеп, дерс ханеден чыкъты.
Мудир кеткен сонъ мен язы тахтасы огюне кельдим, юзюмни талебелерге чевирип, сыныф дефтерини маса узерине къойдым: «Селям алейким, къыйметли талебелер! — дедим балаларгъа.
Биринджи ве экинджи сыныфларда талебелерге бойле мураджаат, оджалыкъ амелиятында корюльген шейми, бильмейим.
Манъа: «биринджи дерсинъни бойле сёзлернен башларсынъ» деп кимсе айткъаны ёкъ.
Бу озь тешеббюсим саесинде догъгъан ильки оджалыкъ усулым.
Талебелер меним селямыма къаршылыкъ оларакъ: «алейким селям, урьметли муаллимимиз Абдурешид эфенди!» деп, бир агъыздан джевап бердилер.
Ёкъ... догърусыны айтсам, эписи бир агъыздан олып чыкъмады.
Талебелернинъ бир къысымы сёзлерни отькюр, ачыкъ-айдын сёйледи, бир къысмынынъ давушы тыныкъ, меджалсыз эшитильди.
Насыл да олса, балалар меним кендилерине мураджаатымнынъ асыл манасыны догъру анълагъанларындан ве, эписи олмаса да, эксерий сёзлерни догъру ве ачыкъ сёйлегенлеринден мемнюн къалдым.
Лякин балалар оджанынъ селямына бойле незакетли джевап берильмек кереклигини къайдан бильдилер?
Буны оларгъа ким огретти? — Мен сизге ана тилимизде окъумагъа ве язмагъа огретеджегим.
Окъумагъа ве язмагъа бильген сонъ сизлер илим ве фен огренеджек, буюк адамлар оладжакъсынъыз! — дедим оларгъа. — Меним адым Абдурешид, бабамнынъ ады Селямет.
Манъа Абдурешид оджа дейджексинъиз!
Абдурешид эфенди... демейджексинъиз!
Анъладынъызмы?»
— Анъладыкъ! — дедилер талебелер, лякин гизлиден бири-бирлерине маналы-маналы бакъыштылар... индемедилер («ничюн Абдурешид эфенди демейджекмиз!»).
Бойле этип, меним оджалыкъ фаалиетим башлады.
Бана муаллимлер одасында Исмаиль эфенди дегени киби, меним оджалыкъ теджрибем ёкъ, бу акълы сёзлер.
Ама земский мектебининъ мудири Яя Наджи мени бу мектепке ёллагъанда: «фукъаре койлю балаларыны сен окъутмасанъ, мен окъутмасам, Арифмемет окъутмаса, ким окъутаджакъ?» деген эди.
Зан этсем, онынъ сёзлери де акъсыз дегиль, аксине, пек къануний эдилер.
Мен фукъаре койлю балаларыны окъутмакъ ичюн кельдим.
Насыл усулларнен окъутаджагъым?
Оны шура мектебиндеки енъи амелият косьтереджек!
Маса устюндеки сыныф дефтерини ачтым.
Ичинде Исмаиль эфендининъ элинен арап арифлери иле джыйнакълы суретте талебелернинъ джедвели язылгъан.
Эр бирининъ ады къаршысында тюрлю ишаретлер къоюлгъан.
Булар, бу йыл, менден эвель, учь ай ичинде кечильген дерслернинъ излери.
Дефтернинъ невбетий саифесинде: «1920 сенеси декабрь 2...» деп яздым.
Сонъра талебелер манъа озьлерининъ язы дефтерлерини косьтермелерини риджа эттим.
Биринджи сыныф талебелери ичюн ресмий элифбе ёкъ.
Балалар чанталарындан дефтерлерини чыкъарып, ралелер узерине къойдылар.
Оларны, дефтерлерни, бирер-бирер алып козьден кечирдим.
Сонъра талебелерни тахтагъа чагъырдым.
Арифлерни язышларына дикъкъат эттим.
Исмаиль эфенди Зынджырлыны битирген.
Мектепте, ана тили, риязият, джогърафиядан башкъа, диний дерслер де бере.
Уйкен сыныфларда Аптейик ве Къуран азимшан окъута.
Язысы гъает нефис.
Зынджырлыда усьнюхаткъа урьмет юксек олгъан, сохталаргъа арапчаны дюльбер язмагъа огреткенлер.
Абдурешид оджа сохталарнынъ усьнюхаты хусусында сёйлегенде къафамда бир къанаатсызлыкъ асыл олды, о себептен, къолумны онынъ омузы устюне къойдым.
Оджа, абдырагъан киби, силькинип, бирден икяесини узьди.
— Афу этинъиз, оджам! — дедим мен. — Сиз кельгенде Махульдюрде шуралар акимиети къурулгъан эдими?
Оджа меним суалимнинъ манасыны деръал анълады, ама онъа эки сёзнен джевап бермеге джесарет этип оламады.
Шунынъ ичюн о, заманнынъ шараити хусусында изааттан башлады.
— Акимиет къурулгъан эди.
Э! Сизге насыл анълатайым?
Кой къызыл ордунынъ къолунда, эали арасында ичтимаий тертипни карабинли адамлар муафаза этелер.
Булар, зан этсем, шура акимиетининъ озю демек эди.
Лякин тек булар...
— Енъи акимиет, диннинъ девлет ишине алякъасы ёкъ деп таныгъаны сизге малюм эдими?
— Манъа, шубесиз, малюм эди, — деди оджа. — Лякин шураларнынъ койге кельгени ярым ай.
Мектепни ярым айда динден айырмакъ мумкюн дегиль.
Онынъ ичюн вакъыт ве енъи оджалар керек.
Учюнджи, дёрдюнджи сыныфларнынъ талебелери мектепте Исмаиль эфендининъ огюнде Акъ ёл, Аптейик, Къуран окъуйлар, намаз къылувны, дуа ве эзан окъувны огренелер, огренильген шейлер аяткъа тадбикъ олунмасы ичюн талебелернинъ куньде бириси невбетнен джамиге барып, минареден кой эалисине эзан окъуй, намаз къыла, дуа окъуй, ораза вакъытында терави намазына бара.
Енъи акимиетнинъ кельгени эки афта.
Бойле кучюк муддет ичинде койде акимиет къанунларынынъ буюк семерелерини корьмек кучь.
Онынъ шуралар акимиети хусусында тасавуры кучюк.
— Эр алда, оджам... талебелернинъ мектепте Къуран, минареде эзан окъувы, джамилерде намаз къылувы, буны анъламакъ кучь.
Шуралар акимиетининъ кельгени ярым ай, бу догъру, лякин о, энди кельген.
Мектеп — шура мектеби.
Ойле дегильми?
Шура мектебинде диний дерслер берилюви, зан этсем, къата.
— Къата олса да... акъикъат, — деди оджа. — Девлет динни танымай, ама оджаларнынъ муим къысмы ве ана-бабалар динсизликнен узлашып оламайлар.
— Дигер бир меселе даа, — дедим мен, — «Эфендилер!?» Мен лакъырдынъызны дикъкъатнен динълейим.
Тааджипленем...
Окъумыш адамларнынъ эписине эфенди дейсинъиз.
Исмаиль эфенди, Яя эфенди, Сафие ханым, атта Абдурешид эфенди... зевкълы шей!
Шура мектебинде бу насыл эфендилер!
Енъи акимиетнинъ бизге кетирген биринджи аджайип сёзю «аркъадаш», Аркъадаш!
Бойле шерефли сёз мевджут экен, эфендиге не аджет?
— Мантыкъий нокъта-и назардан сиз, аджи-гуджи, акълысынъыз!
Амелий джеэттен меселе олдукъча муреккеп...
«Эфенди» сёзюне озюм де чокъ итираз эттим, лякин оны ташлатып оламадым.
Ондан та, отузынджы сенеге къадар къуртулып оламадыкъ.
Халкъ оны къулланып алышкъан.
Бирден ташлап оламай.
Эминим ки, бунда мефкуревий макъсат ёкъ.
Ялынъыз адет... къылыкъ.
Мен акъикъатта олгъан вакъиаларны икяе этем.
Ишнинъ бир джеэтини даа унутманъыз ки, бу девирде эфенди унваны иле анъылгъанларнынъ буюк къысымы сонъундан юксек фыркъа ве шура хызметлерине тайин этильди, халкъ комиссарлары олдылар.
Сонъра биз оларгъа аркъадаш дедик.
— Мен сизинъле разым.
О заманда меселе тек унванда дегиль эди.
Ама шимди 1983 сенесининъ кузю.
«Эфенди» къулакъкъа тик келе.
Девирни назар итибаргъа алсакъ, сизни, эльбет де, анъламакъ мумкюн.
Риджа этем!
Икяенъизни девам этинъиз!
...Экинджи сыныф иле таныш олгъан вакътымда, онынъ базы джеэтлерден, биринджи сыныф иле санки бир севиеде экенлигини сездим, чюнки Исмаиль эфенди... — оджа бу сефер сёзюни озю болип, манъа тикленип бакъты.
— Сонъ, бу ерде не демек керек?
«Исмаиль аркъадаш»мы?
— Исмаиль Асан огълу... демеге мумкюн! — дедим мен, — эр адамнынъ озь ады бар.
Рутбесини айтмакъ шарт дегиль.
Оджа «эфенди»ни Асан огълу дие тюзетип айтып бакъты, лякин унванларны исля иле огърашув истенильген нетиджени бермейджегини оджа да, мен де анъладыкъ, о себептен шимдилик эписини эвельки алында къалдырдыкъ.
— ...Чюнки Исмаиль эфенди, кечкен ярым йыл ичинде, экинджи сыныфтаки зайыф балаларнынъ бир къысымыны биринджиге, биринджи сыныфтан зийреклерни экинджиге авуштыргъан.
Ана тили ве ахлякъ дерслерини Исмаиль муаллимнинъ бир озюне алып бармакъ къыйын олгъан.
Мен буны дуйдым.
Манъа балаларнен чокъ ве джиддий ишлемек керек оладжакъ.
Не чаре!
Чокъ чалышмакъ керек олса, чокъ чалышырым!
Мен, койге кельгенде, аз чалышыр деп кельмедим.
Мектепте биринджи куню дёрт саатлыкъ иштен сонъ эки сыныфнынъ ишлерине бирден къыймет кесмеге тырышсанъ, янълышмакъ да мумкюн.
Кой ве эали иле де таныш олмакъ керек.
Ким бильсин, бельки бу кой — меним такъдиримдир!
Дерслер биткен сонъ оджалар одасынынъ къапусыны ачып бакътым.
Ичериде Яя эфенди ве Сафие ханым ян-янаша отурып, къонушмакъталар.
Кирейимми-кирмейимми? Къолайсызланып, токъталдым.
— Буюрынъыз, Абдурешид эфенди! — деди Яя Байрашевский.
Еринден къалкъты.
— Манъа Исмаиль эфенди керек, — дедим.
— О, кетти... — деди Яя оджа. — Кеч, отурынъыз?
Бугуннинъ хызмети битти.
Исмаиль муаллим сизге ничюн керек?
— Ишлернинъ тертиби хусусында акъыл танышмакъ истедим.
— Тертип шойле: ярын мектепке, бугунь кельген маалинъизде келинъиз.
Ишинъизни девам этинъиз.
Сафие ханым... — о, козьлерининъ арекетинен оджапчеге ишарет этти.
— Сафие ханым меним рефикъам.
Мен сагъ элимни кокюсим узерине къойып, азачыкъ эгильдим.
«Сизлер иле якъын мунасебетте оладжагъымдан гъает мемнюним!» дедим.
— Биз...
Сафие ханым ве мен, мусааденъизле, сизни бугунь бир фильджан къаве ичмек ичюн эвимизге мусафирликке давет этемиз! — деди Яя эфенди. — Эвимиз бу ерчикте, якъында!
— Эбет, — деди Сафие ханым дюльбер тебессюм ве къуш нагъмесине бенъзер давушынен.
О, тиль уджунданмы, ёкъса, азачыкъ пельтекленипми лакъырды эткени ичюн, сёзлери музыкаль эсерге бенъзеп чыкъмакъта. — Сиз койде кимсени бильмейсинъиз.
Биз мында эки бучукъ йылдан бери яшаймыз.
Эр шейге алыштыкъ.
Мен ялынъызлыкъ ве аджемийлик вазиетимде бойле даветтен ред этмек керекми эдим?
Эльбет де, разы олдым.
Яя эфенди ве Сафие ханым ерлеринден къалкъып, эллериндеки сыныф дефтерлерини шкаф ичине къойдылар.
Оларнынъ япкъанларыны мен де текрарлагъан сонъ, учюмиз берабер оджалар одасындан чыкътыкъ.
Узун софа ве дерсханелер бом-бош, сюкюнет ичинде эдилер.
Яя оджа къапуларны килитлеп, анахтарларны джебине къойды.
Биз, меним саба кирип кельдигим къапу бетке дегиль, азбарнынъ тёрюне таба юрьдик, андаки кучюк тахта къапучыкътан къомшу азбаргъа кечтик.
Чыплакъ алма, армут, вишне тереклери арасында эки къатлы, джам софалы эв огюне чыкътыкъ.
Эвнинъ аркъасында тютюн араны, алдында тютюн къурутылгъан сергилер булуналар.
Сергилер шимди, къышта, бошлар.
Араннынъ ичи де бош.
Бир козь ичинде тютюн сырыкълары джыйылып къоюлгъан.
Аран огюндеки тарла аркъасында дигер чайырлар узанып кетелер.
Эвге кирдик.
Яя оджа мени софа ичинден етеклеп кечирди, тёрдеки одаларнынъ бирисине кирсетип, миндер устюне отуртты.
Эвде одалар чокъ, ичлериндеки донам саде.
Эписинде деметленильген тютюн къокъусы бар.
Сандыкъ устюнде тёшек, ястыкъ.
Ерде кийиз.
— Эв озюмизнинъки дегиль, — деди Яя эфенди.
— Абдулла агъанынъки.
Биз бу ода ичинде яшаймыз.
Шорбаджы аджайип адам.
Мешур тютюнджи.
Къарысы Эдайе... йылдырым.
Койде коммунист язылув даа башламады.
Башласа, биринджиси, шубесиз, Эдайе апте оладжакъ.
Огъуллары Сеит-Ибрам ве Садыкъ бизде, мектепте окъуйлар.
Сафие ханым меним огюмде, кийиз устюне ягъбез тёшеп кетти.
Бир талайдан сонъ къыркъ яшларында, адий кийимли, толу мучели къадын табакъ устюнде къаве иле кирди.
Табакъны ягъбез устюне къойды.
— Хош сефагъа кельдинъиз, муаллим эфенди! — деди, о манъа.
— Кельгенинъизни бизим балалардан эшиттим.
Алла сагълыгъынъызны берсин.
Эльбет де, енъи акимиетке енъи оджалар хызмет этмек кереклер.
Риджа этем, къавеге буюрынъыз!
— Бу, Эдайе аптенинъ озю, — деди Яя оджа. — Эвде эпимизнинъ буюгимиз.
Яя эфендининъ эв саибеси хусусындаки сёзлерининъ догърулыгъына бирден инандым, чюнки бана босагъадан атлап софагъа кирген вакъытымда онынъ ашханеде (къапу ачыкъ эди) балаларына береяткъан огютлерини эшитип, аким ве адалетли къадын экенини сездим.
Баарь келеджек, мен Эдайе аптенинъ чайырда фиде къойгъаныны, яз келеджек, тютюн чапалагъаныны, кузь келеджек — тютюн къыргъаныны ве тизгенини... къышта исе демет ясагъаныны корип, онынъ хусусында фикирим догъру экенлигине текмиль эмин оладжагъым.
Шимди исе эвдеки чалыкълыгъы мени тааджиплендирди.
Къоджасы Абдулла агъа шимди эвде корюнмей.
Сафие ханым ашханеде иш иле мешгъуль.
Эдайе аптеге эркеклер джемиетинде бизим иле отурып, бираз къонушмасыны теклиф эттик, магъазда къоджасынен берабер тютюн тайы ясамакъта экенлерини себеп этип, софагъа чыкъты.
Яя эфенди иле экимиз къалдыкъ, къаве ичтик.
Сафие ханым ве Яя эфенди, къадын ве къоджа... оджалар.
Адлары ве тиллери татарджа, фамилиялары славянджа.
«Чёль мырзаларындан олмалылар» деп тюшюндим.
Экисининъ де лакъырдылары назик, мукъайт ве ифадели.
Лакъырдылары, дикъкъатнен динъленильсе, татарджа къонушмагъа огренген Баты Авропа кишисининъкине бенъзей.
Къаве башындаки субетимиз вакътында бу хусуста тюшюндим ве, тюшюнген сайын, фамилиялары славян тили ялгъамасынен биткенине бакъмадан, оларны чешит миллетлерге ёрадым.
Яя эфенди меним череме бакъып, зеинимдеки фикирни бильди.
— Бизлер Лехистан татарларымыз, — деди манъа ве, бойле дегенде юзьден бираз денъишти, сонъра кулюмсиреди.
— Эшиткен эдинъизми?
— Эшиттим... не демек олсун! — дедим мен.
Сафие ханымнынъ ве Яя эфендининъ лехистанлы экенлерини бирден феркъламагъаным ичюн озь-озюме тааджиплендим.
— Багъчасарайда къомшумыз Мустафа Александрович, лупкъа татары.
Онынъ иле достым.
Яя оджа мемнюн алда текрар джылмайды.
— Озюнъиз къайда окъудынъыз? — деп сорады менден Байрашевский.
— Не битирдинъиз?
— Дарульмуаллиминде... — дедим мен ве иляве эттим: — Битирмедим.
Яя оджанынъ къашларынынъ ички уджлары тёпеге котерильди, манълайынынъ териси джыйылды, къатмерленди.
«Мен де ойле белледим» демек истеген киби корюнди, ама индемеди.
Байрашевскийнинъ шахсиети мени сабадан бери пек меракъландырмакъта.
Къуру беденли киши.
Устюндеки костюми чыракъ киби тюм-тюз.
Юрюши енгиль.
Беттен азачыкъ алтай кишисине бенъзей.
Сафие ханымнынъ череси башкъа Авропа бичимде.
Лакъырдысы бульбуль сайравыны анъдыра.
Койде къадын туфлялары кийип юрьген ялынъыз Сафие ханым.
Бу дерели-тёпели ёлларда юксек окчели аякъкъап иле насыл юрьгенине джемаат шашып, сейир этип къала.
Мен бу алны эртеси куньден сезе башладым.
Къары ве къоджа, экиси де незакетли ве бильгили адамлар.
Бойле юксек медениетли кишилер кийик эчкилер, сыгъынлар, къараджалар яшагъан бу къаялыкъ арасына, бу кучюк койге насыл этип келип тюшкенлер?
Башлары даима къарлы ве думанлы бу дагълар этегинде юрекке теселли бериджи не тапкъанлар аджеба?
Буюк, дюльбер шеэрлерде бу аджайип къадын ве къоджа ичюн ляйыкъ хызмет тапылмагъанмы?
Тапылгъан олса, ничюн бу койге кельгенлер?
Бунынъ себеплерини озюнден сорап бильмек мумкюнми?
Сорасам, эдепсизлик олмазмы, деп тюшюндим.
— Сизни мында Яя Наджи ёллады, ойлеми? — деди манъа Байрашевский.
— Эбет, — дедим мен.
— Я сиз...
Яя эфенди?
Сизлер бу койге насыл кельдинъиз?
Байрашевский кулюмсиреди.
Меним бойле суаль береджегимни чокътан беклегени дуюлды.
Сорамагъан олсам, бельки де тааджипленеджек эди.
Мен умютсизден оджа олып кетювимни озюм ичюн ифтихарлы иш эсап эткеним киби, Байрашевский де, бу тюпсюз дереге оджа олып келювини, бельки, аятында бир акъарет деп тасавур этедир.
Бельки... дейим мен.
Акъикъатны даа бильмейим.
— Мен Ялта земство идареси маариф шубесининъ эмирине бинаeн кельдим, — деди Яя оджа.
— Энди эки йылдан зияде.
— Врангель вакътында мында эдинъизми?
— Мында эдим.
— Сизге токъунмадылармы?
— Ёкъ, токъунмадылар, — деди Яя оджа, сонъра иляве этти: — лякин токъуна биле эдилер.
— Ничюн?
— Мен офицерим.
Беяз гвардияда хызметте эдим... къачтым.
Сакъланмакъ кучь олды.
Кефе уездинде мени эр кес биле, чюнки муаребеден эвель Сарайменде оджа эдим.
Ялта уезди земство идаресиндеки таныш кишим мени бу деликке тыкъты.
«Анда, чытырман дагълыкъ ичинде, сени кимсе тапып оламаз» деди.
Мен джанымны авучыма алып кельдим.
Сакин, ихтият яшадыкъ.
Беязлар кельди — кечтилер, алманлар кельди — кечтилер.
Мени Сулейман Сулькевич укюмети къыдырды.
Тапып оламады.
Мында, бу койде адамлар джаиллер, ама намус огюнде месуллер, оларда биревни алдав-сатув ёкъ.
Дженк битти.
Шуралар акимиети кельди.
Манъа сакъланмагъа аджет къалмады.
— Енъи акимиетнинъ сизинъ ичюн юксек манасы бармы? — деп сорадым Байрашевскийден.
— Бар исе, эсасен, неде?
— Шуралар мукъаддес къурум, — деди Яя оджа.
— Мен онынъ огърунда чокъ йыллар курештим.
— О алда, сиз бу койде энди чокъ яшамазсынъыз!
— Не себептен? — деп сорады о, тааджипленип, козь къапакъларыны сыкъ-сыкъ ойнатты.
— Сабыкъ офицер экенлигим ичюнми?
— Хайыр.
Онынъ ичюн дегиль.
Кой пек кучюк... сиз ве Сафие ханым, фикримдже, пек буюксинъиз!
Сизге кениш къулачлы хызмет керек.
Мында, Махульдюрде, ойле хызмет ёкъ.
Оджанынъ юзю къызарды.
Ичтен эеджанланды.
Сафие ханым кирди, огюмиздеки табакъны ве бош фильджанларны алып чыкъты, сонъра эки чанакъ бакълалы лакъша шорбасы кетирди.
Бакъла ири ве къаверенкли олгъанындан, суву ве лакъшасы да боялы эди.
— Буюрынъыз оджа ашына, — деди Сафие ханым, — алидженап ве дюльбер кулюмсиреп.
— Бу бизге Мемед-Али бейнинъ эвинден кетириле.
«Оджа ашы»!
Демек, Ислям байнынъ эвинден манъа кетириледжек емек де бойле оладжакъ.
Бельки энди кетиргендирлер.
— Бу оджа ашынен сизни куньде къач кере сыйлайлар? — деп сорадым.
— Эки кере, — деп джевап берди Сафие ханым. Уйлелик ве акъшамлыкъ.
Кимерде куньде бир кере.
Кимерде ич де кетирильмей.
Бу оджа ашы дегиль, Мемед-Алининъ ыргъатлары ичюн пиширильген емек.
Яя эфенди алчакъ сесле ве девамлы суретте кульди.
Кулькюсининъ аэнкинде бир мана барлыгъыны сезип, онъа айретле бакътым.
Бакъкъанымдан оджа рухсузланды, сусты.
Агъач къашыгъыны чанакъкъа далдырды, къарыштырып бакъты, эт ве къартоп кесеклери корюнип алдылар.
— Буюрынъыз, Абдурешид эфенди! — деди манъа.
— Шорба фена дегиль.
Ашамакъ мумкюн. — Озю ири агъач къашыкъны толдурып алып, къарынгъа ёллады.
Койде бу меним биринджи мусафирлигим.
Лакъырдыгъа далып, отурып къалгъанымны сезмедим.
Аш ашадыкъ, чай ичтик.
Менде биринджи куннинъ дерслеринден асыл олгъан теэссурат хусусында къонуштыкъ.
Мен экинджи сыныфта ишлернинъ севиеси ал-азырдакинден юксекче олмасы кереклигини айттым.
Сафие ханымнынъ юзюнде меним фикримнен разылыкъ сезильди, озю индемеди.
Яя эфенди де бир шей айтмады.
Олар сёзлеринде ве арекетлеринде гъает ихтиятлар.
Дагълыкътаки аят оларгъа чокъ шейлер огреткен.
Эвге къайтмакъ ичюн софагъа чыкътым.
— Сыныфлардаки ишлеринъизге ярдым керек олса, чекинменъиз, айтынъыз, — деди Яя оджа, элимни кучьлю сыкъаракъ.
— Биз ярдымгъа даима азырмыз.
Ай ярыгъы дагъларны, къаяларны айдынлаткъан.
Деренинъ суву бузлагъан, ап-акъ ёлакъ олып къырлар арасында йылан киби бургъаланып кетмекте.
Дагълар юкселип, сусып туралар.
Сувукънынъ кучюнден ава чытыр-чытыр узюле.
Агъызымдан чыкъкъан бувнынъ дымлы сыджагъы буруныма ве козьлериме уруна, деръал бузлап къала.
Кимер азбарларда копеклер авулдайлар.
Вакъытны шашыргъан хоразлар сесленип алалар.
Эвлерде чыракълар сёндюрильген.
Ель ёкъ.
Оджакълардан чыкъкъан беяз тютюн кокке узанып кете.
Буйка къаялары беттен, айтылмаз, анълатылмаз, гизли, тыныкъ инъильти эшитильмекте.
Бу табиат сюкюнети.
Эвге кельдим.
Саабэ апте уйкъуда, къапу япыкъ.
Тааджиплендим.
Койде къалюбелядан бери, язда ве къышта, куньдюз ве гедже къапу орьтюлюви адет олмагъан.
Шимди не себептендир, килитли.
Къапуны яваштан къакътым, ичериде арекет дуюлды, лякин къапу ачылмады.
Саабэ апте, къаранлыкъ эв ичерисинден ярыкъ азбаргъа дикъкъатле бакъып, къапуны къакъыджы ким экенини корьген, мени таныгъан сонъ, ачты.
— Саабэ апте, юкълай эдинъизми? — дедим эв саибесине.
— Афу этинъиз, бираз кечиктим.
Эвинъизнинъ тертибини бильмейим.
— Тертип эр кеснинъ эвинде бир.
Шеэрде де, койде де! — деди Саабэ даргъын давушнен. — Къаранлыкъ тюштими, адамлар эвлерине къайталар.
Ве ялынъыз адамлар дегиль... — аят ичиндеки лампатнынъ мельтесини азачыкъ котерди.
— Юкълай эдинъизми, дейсинъиз!
Юкъламакъ къайда?
Бу белялы дюньяда гедже юкъламакъ мумкюнми?
Бири келип къапуны къакъа, Деникин ташламасы, тюфегини кокюсинъе тиклей — тавукъ бер?
Дигери келе, къолунда орьме къамчы, Махно чапкъыны... сыгъырны бер!
Учь йылдан бери бойле.
Къыш, яз... гедже, куньдюз.
Енъи укюмет кельди, дагъ айдутларындан эп бир аманлыкъ ёкъ.
Бойле мухатаралы геджеде козьге юкъу киреми?
Сагъ-селямет сабаны тапсакъ, онъа шукюр.
— О омузлары устюндеки къалын юнь шалны юкъарыгъа чекип, боюныны орьтти, кевдеси иле огюмни кестирип токъталды. — Бир даа эвге кеч кельсенъиз, къапуны къакъманъыз!
Пенджерени къакъынъыз!
Сиз экенинъизни билейим!
Саабэ апте акълы, заман гъает фена.
Мукъайт олмакъ керек.
Мен озюме адалгъан одагъа кечтим.
Онынъ ичи, недендир бильмем, бош киби кельди.
Бираз даа тёрге юрьген сонъ аягъым ёргъан устюне басты.
Тёшек олмалы.
Къаранлыкъта къармаланып турмагъа истемедим, союндым, урбамны янашамда ерге ташлап, яттым.
— Куньдюз, келип, сизни Ислям байнынъ эвине чагъырдылар, — деди Саабэ апте, меним одамнынъ ачыкъ къапусынынъ босагъасына якъын келип.
— Оджа кельсе, айтырым дедим.
— Эвалла, Саабэ апте! — дедим мен.
О, къапуны орьтти.
Эв къаранлыкъ ве сюкюнет ичинде къалды.
Шу дакъикъадан итибарен мен озюмни гъайып эттим.
Ерде къалдыммы, кокке учып кеттимми, бильмейим.
Саба уяндым.
Одамнынъ къапусы ачыкъ.
Къалкътым.
Эвнинъ ичинде миндер, ястыкъ, пешкир, пенджереде перде, ич бир шей ёкъ.
Ялынъыз тёшек, ёргъан, ве ястыкъ...
Тюневин саба джиазлы, донамлы бу ода бугунь бойле ренксиз, чересиз.
Эв саибесине не къабаат ишледим ки, бу шефкъатсызлыкъны къазандым?
Къомшу одагъа чыкътым.
Саабэ апте ёкъ.
Чай къайнатып ичмек истедим, оджакъта атеш сёнген.
Кибрит къыдырдым, тапып оламадым.
Бу алны насыл анъламакъ керек?
Мен чыплакъ ода ичинде яшайджагъыммы?
Ибрам агъа иле Саабэ апте арасында, гъалиба, бойле лакъырды олмагъан эди.
Мектепке кетмек ичюн аякъкъапларымны киймеге ниетленгенде, тыштан:
— Саабэ апте!
Э — Саабэ апте! — деген сес эшитильди.
Къапуны ачтым.
Таш басамакълар устюнде узун антерли къыз турмакъта.
Орьме, юнь явлукъкъа бурюнген, череси япыкъ, ялынъыз козьлери корюнмектелер.
Сеси айдын, йымшакъ.
Элинде богъча.
— Саабэ апте эвде ёкъ, — дедим мен.
— Сиз Абдурешид оджа оласынъызмы?
— Эбет!
Онынъ озюм!
— Ислям байнынъ эвинден сизге емек кетирдим.
Къызгъа ичери киринъиз деп риджа эттим.
Кирмеди.
Богъчасыны элиме туттурып, кери чекильди.
— Савутларны сонъундан келип алырым, — деди о.
— Риза агъам: «оджа уйле емегине эвимизге кельсин» деди.
Риза агъа Ислям байнынъ экинджи огълу экен.
Къызнынъ бакъышы, лакъырдысы мени эеджангъа кетирмекте эди.
— Анъладынъызмы, Абдурешид оджа? — деп къайтарып сорады къыз ве азачыкъ кулюмсиреди.
Тюневин де кельдим.
Ёкъ эдинъиз.
— Акъшам мусафирликте олдым.
Бираз кеч кельдим, — дедим къызгъа.
Мен де азачыкъ кулюмсиредим. — Афу этинъиз!
Адынъыз не?
— Менимми?
Мария!
Къыз кене кулюмсиреди, кевдесини азачыкъ огге эгильте берип, азбар къапу бетке адымлады.
Мен, элимде богъча, айретли алда къайтып, озь одама кирдим, богъчаны ерге къойып, чездим.
Бир чанакъ татараш... анълашыла, тюневин пиширильген, бугунь оджакъта къыздырылгъан, савуты джыллы, ашнынъ устюндеки ягъы текрар къатып башлагъан.
Кучюк бардакъ ичинде къатыкъ.
Бир фунт къадар арчылгъан, дёгюльген джевиз.
Ярым богъдай экмеги.
Иште, бу!
Зан этсем, фена дегиль!
Тап севиндим.
Яшамакъ мумкюн.
«Лякин сен, Абдурешид оджа, меселеге къыймет кесювде пек ашыкъма!
Бу сенинъ биринджи кунюнъ!
Санъа кетирильген биринджи емек!
Бираз вакъыт кечсин.
Вазиет иле таныш ол!» Дедим мен озь-озюме.
Манъа мектепке кетмек керек эди.
Татараш чанагъыны пенджере ичине къойдым.
Къашыкъ ёкъ, къомшу одаларгъа кирип къыдырдым, долап килитли.
Озь одама къайттым.
Мен къашыкъ къыдыргъан арада аш текаран даа сувугъан, ягъы бузлап, бири-бирине япышкъанлар, оларны къолнен къопарып-къопарып, ашадым.
Ярысы къалды.
Богъчаны багълап, кошеге чекип къойдым.
Озюм мектепке кеттим.
Ёлда Исмаиль эфендиге расткельдим.
Башында къара къалпакъ... турушы, юрюши, лакъырдысы джиддий.
Сонъундан бильдим ки, бу ерде, дере ичинде бентнинъ янашасындаки бир къатлы, чокъ одалы, кенъ софалы бу ири бина эвельде мектеп экен, сонъундан Исмаиль эфендининъ эви олгъан.
Бина мейва тереклери кольгесинде олып, огюнден сув акъып, гедже-куньдюз бенттен ашагъы сычрап, инъильдеп турмакъта.
Муаллимге селям бердим.
Ал-хатир сораштыкъ.
О, огден, мен арттан, кеттик.
Онынъ янашасындан юрьмек меним ичюн айып.
О, мектеп мудири, койнинъ имамы, мен кучюк оджам.
Балаларны, олгъаны-оладжагъы, бир кунь окъуттым.
— Саабэнинъ эвиндесинъми? — деп сорады менден Исмаиль муаллим.
Бойле дегенде, юрюшини денъиштирмеди, башыны чевирип, манъа бакъмады.
— Аш, сув насыл?
— Фена дегиль.
Лякин бир шейге тааджиплендим, — дедим онъа.
— Тюневин саба адамнынъ ичи донавлы эди.
Акъшам кельдим тап-такъыр.
Ерде ялынъыз тёшек-ястыкъ... башкъа шей ёкъ.
Саабэ апте джыйыштырып алгъан.
Себеби не, бильмейим.
— Саабэ озю не дей?
— Озюни корип оламадым.
Эрте турып кеткен.
— Мен лакъырды этерим, — деди Исмаиль муаллим.
Арамызда бу къыскъа лаф олып кечкендже, мектепке келип еттик.
Мудир софагъа аякъ баскъанынен, невбетчи чанъны къакъа башлады.
Мен сыныф дефтерини алып, дерске кирдим.
Мектепте биринджи ве экинджи сыныфларда дерс бергенимни, бу сыныфларнынъ джысмий ве рухий тербиеси ичюн месуль экенимни юкъарыда айттым.
Бу меним даимий хызметим.
Джума — истираат кунюм.
Биринджи сыныфтаки мешгъулиет — элифбени менимсев.
Биринджи сыныф дефтерлерни чыкъармасыны риджа эттим.
Озюм тахта устюнде бор иле, талебелернинъ дефтерлериндеки тарзда, учь уфкъий ве оларгъа хачлы, бираз онъ якъкъа ятымлы суретте тик чызыкълар чыздым.
Сатыр башындан, яни сагъдан-солгъа, чызыкълар дахилинде арап арифлеринен: «А-на, Ба-ба, Ана, Баба» деп яздым.
Ве талебелер бу сёзлерни озь дефтерлеринде язмаларыны талап эттим.
«Лякин чызыкълардан не устьке ве не де асткъа чыкъманъыз» деп тенбиледим.
Тюневин балалар сёзлерни тахтада язгъанларыны корьдим.
Бугунь о язылар дефтерде насыл шекилленип чыкъкъаныны бильмек истедим.
«А-на, Ба-ба, Ана, Баба»... бу сёзлер дефтернинъ бир саифеси толгъандже язылмакъ керек.
Мен: «дефтерлерни чыкъарынъыз!» дегенде, сыныфта, ралелернинъ къапакълары, керексе де, керекмесе де, ачылды-япылды, къулакъларны йыртыджы тарсылды-гурьсюльди къопты, бириси дефтерини тапты, къалемини тапып оламады, дигери не оны тапты, не буны... рале устюне, къуртлы киби, фырлана бердилер.
Бир талай вакъыт кечкен сонъ дурулды, тахтадаки сёзлерни дефтерлеринде яза башладылар.
Аркъамны голланд оджагъына таядым, аякъ устюнде, талебелернинъ мешгъулиетине козетип турдым.
Талебелернинъ бириси башыны ашагъы эгильтип, ченъгесини онъ якъкъа бурып, тилини чыкъарып яза, дигери къалемини токътамай мереккеп шишесине батырып отура, язувны башлап оламай.
Учюнджисининъ череси къызара, терлей, кученип... къалемини ашагъы чызыкътан орта чызыкъкъадже юрьсете, сонъ токътап, къалемини чызыкъ устюнден алмай, сагъына-солуна бакъына.
Пек зевкълы левха.
Биринджи сыныфта экенде озюм де бойле эдим.
Мектепте секиз яшында эр кес бираз чаресиз, кулюнчли ола экен.
Биринджи сыныф язув иле мешгъуль вакъытта, экинджи сыныфта окъув дерси кечирдим.
Экинджи сыныф ичюн басма китап ёкъ эди.
Исмаиль эфенди бугунь манъа Лёман эфендиден къалгъан эльязмалы окъув китабы берди.
Ондаки къыскъа икяелернен таныш олдыкъ.
Китапнынъ муэллифи Усеин Токътаргъазы.
Улу эдип, мутебер халкъ муаллими олмасы долайысы иле, китапта кучюк сыныф талебелерининъ рухуна якъын юксек ахлякъий, тербиевий фикирлер ифаде эткен.
Дерслерден сонъ, сыныфтан котеринги гонъюль иле чыкътым.
Бугунь оджалыкъ амелиятым ичюн озь кучюм ве тешеббюсим иле файдалы талимат эльде эттим.
Шуралар акимиети кельгени ярым ай.
Бу муддет ичинде эалининъ тышкъы аятында денъишме дуюла.
Ички, рухий аятында сезильмей.
Бейлер — бейлигини, байлар — байлыгъыны кутьмектелер.
Джаиль койлю окъумыш адамгъа мутлакъа эфенди диерек мураджаат эте, тютюн тарлалары, аранлары, сергилери, парниклери, мейва багъчалары эвельки саиплерининъ эллеринде..
Мектепте эр шей, эвелькиси киби, Мемед-Алининъ эмирине бинаэн япыла.
Мектепнинъ окъув-тербие ишлери Ялта уезди земство идаресине таби.
Яя ве Сафие оджаларнынъ бу койде ишлегенлери эки бучукъ йыл, не эски ве не де енъи укюметтен эки шалыкъ мааш алгъанлары ёкъ.
Мемед-Алининъ эвинден кетирильген емекнен яшай, онъа да шукюр этелер.
Озюмнинъ ишим илериде насыл оладжакъ, белли дегиль.
Мен бугунь бильдим, Исмаиль эфенди догъма янджулы экен.
Зынджырлыны битирген сонъ, бу койнинъ оджасы ве имамы тайин этильген, бу койде эвли-баркълы, балалы-чалалы олгъан.
Эали онъа алышкъан, озь кишимиз деп бильмекте.
Койде насыл байлыкъ олса, эписинден онъа иссе айырылмакъта.
О эр шейнен темин.
Земство идаресининъ ярдымына мухтадж дегиль.
Акимиет не къадар денъишсе-денъишсин, мектеп ве джами мевджут ерде озю ве къорантасы ач олмайджакъ.
Ама джами не къадар яшайджакъ?
Кимерде, Исмаиль эфенди иш иле бир якъкъа кетсе, озюнинъ сыныфларындаки дерслерни отькерювни де манъа авале эте, о себептен мен учюнджи ве дёрдюнджи сыныфларгъа да кирем, бойле юксек ишанч ичюн ифтихар этем.
Мектепте талебелерни намус ве виджданле окъутмакъ истеген оджанынъ хызмети енгиль дегиль, дюньявий илимлер ичюн дерсликлер аз ве сатхий.
Мектепте инкъиляптан эвель де «Хавадже-и субьян», «Чоджукълара аркъадаш», «Акъ ёл», «Аптийикъ», «Мухтасар тарих», «Ватан яврусы» ве саире окъула эди, шимди де олар окъула.
Бу китапларнынъ мундериджаты шимдики енъи къурум вазифелеринден олдукъча узакъ.
Демек ки, енъи акимиет мектеби талебелерини шуралар рухунда окъутмакъ ичюн енъи мундериджели китаплар керек.
Бу ишлер бир ай, атта бир йыл ичинде эда олунаджагъы ёкъ.
Дерслер битти.
Талебелер эвлерине къайттылар.
Мен бу муим меселе хусусында чокъ тюшюнип отурдым.
Сыныф дефтерини шкафкъа къоймакъ ичюн оджалар одасына кирдим, Исмаиль эфенди ёкъ эди.
Сафие ханымдан сорадым.
— Джамиде, экинди намазында, — деди.
Яя оджа да сабадан бери корюнмей.
Муим ишнен кеткен.
Эвге къайттым.
Манъа Саабэ аптенинъ эвине дегиль, Ислям байнынъкине бармакъ керек.
Лякин эвеля озь одама кирип, устюмдеки кольмекни денъиштирсем, фена олмайджакъ.
Одама кирдим... экинджи дефа айретте къалдым, саба чыр-чыплакъ къалгъан одам, эвельки зийнетли къыяфетини алгъан.
Бу муджизенинъ себебини бильмек истедим, ама онынъ ичюн вакъыт ёкъ.
Аджеле суретте кетмек керек.
Кольмегимни кийип, акъырындан чыкътым, Саабэ апте мени токътатты.
— Кетесинъизми, Абдурешид эфенди? — деп сорады.
— Эбет, — дедим мен, — Риза агъа чагъыргъан.Бармасам, айып олур.
— Мен огюнъизде къабаатлым.
Тюневин оданъыздаки эшьяны джыйыштырып алдым, бугунь къайтарып ерли-ерине къойдым.
Мени акъылдан азгъан къадын... беллегендирсинъиз!
— Эв сизнинъ.
Онынъ ичинде истеген муджизенъизни косьтермеге акъкъынъыз бар.
Лякин утёкунь сёз берген эдинъиз: «ода шу турушынен оджанынъ ихтиярында оладжакъ» деген эдинъиз.
Сонъра, тутты, оны чыплакъ алгъа кетирдинъиз.
Не себептен ойле яптынъыз?
Мен, акъикъатен, тааджиплендим.
— Сизни большевик... дедилер.
Мен эвимде Алласыз адам яшагъанына разы дегилим.
Бугунь Исмаиль эфенди кельди...
Эр шей анълашылды.
Афу этинъиз!
Оданъызнынъ донамына бир даа токъунмайджагъым.
Дюнья тургъанджа бу эвде яшанъыз, итиразым ёкъ!
Мен айтмагъа сёз тапамадым.
Тек азачыкъ кулюмсиредим, гъалиба, Саабэ апте де кулюмсиреди.
Юреги тюзельгенге бенъзеди.
Ёлгъа чыкътым.
Этрафны сейир эте-эте кеттим.
Чюнки кой ичине чыкъкъан сайын мени эсрарлы табиат кучьлери айретке кетирмекте, тасавурымны эсир алмакъта.
Шимди ава ачыкъ.
Акъшамгъа къадар даа вакъыт бар.
Эр шейни айдын сечмек мумкюн.
Кой къыбла якътан юксек дагъларгъа, учурымларгъа таяна.
Сыртта чайырлар, мийралар, багълар-багъчалар.
Ортадан озен акъып, кениш, берекетли ве дюльбер Сюйрен увасы бетке узанып кете.
Дагъ ичиндеки тар сокъакъ иле учь саат Озенбаш бетке юрюльсе, юксек богъаздан Ялтанынъ озюне тюшмек мумкюн.
Кой ёллары тёпели-чукъурлы.
Аралыкъ башында ер астындан чапалакълап сув чыкъа, этрафкъа яйылып, акъып кете.
Сувнынъ бир якъындан сычрап, дигер якъына кечмеге меджбурсынъ.
Чит диварлы аран ичинде атлар хытыр-хытыр малат ашайлар.
Азбарда тазе сыгъыр тезеги обасындан був чыкъмакъта.
Ашагъы маалледе копеклер авулдай.
Юкъарыдан, дагъ беттен, койлю бир атлы чана иле агъач кетирмекте.
Яламалар ёлунда сыгъырлар, бирер-экишер, дагъдан эвлерге къайтып келелер.
Багъча ичиндеки эвнинъ экинджи къатындаки ачыкъ софадан къадын сеси эшитиле: «Тензиле!
Акъыз, Тензиле, дейим!
Къайда баттынъ?
Бар, Чорачыкълардан бир гугюм сув кетир!
Тез ол!» Мемед-Алининъ эви беттен, почта ёлнен пичен юклю атлы араба келе.
Юксекте, пичен устюнде, айдавджы эфкярлы алда тюркю сёйлей:
Къашларынъ къара эди, канарьям,
Козьлеринъ эля эди канарьям,
Козьлеринъ эля эди!
О, сенинъ гузеллигинъ, канарьям,
Башыма беля эди, канарьям,
Башыма беля эди!
Кой, озюнинъ аньанели аятыны, озь тертибини кутьмекте.
Кучюк кой, лякин табиат онынъ адамларыны пак юрекли, дедиль этип догъургъан.
Чешме беттен келип, Ислям байнынъ тахта азбар къапусына янашкъанымны сезмей къалдым.
Ислям бай къалын беденли, окъумыш, эсли, юксек адам.
Башында даима къалпакъ, джелетининъ джебинде костекли саат, эллери аркъасында, кевдеси азачыкъ огге эгилик алда юре.
Дёрт огъулнынъ ве дёрт къызнынъ, бир де татаргъа дёндюрилип, ады Ислям къоюлгъан рус баласынынъ бабасы, койнинъ ортасында, кок къая таштан ясалгъан эки къатлы бинада яшай.
Азбарынынъ бир чети Къыр устюне, дигер чети Чешме мейданына чыкъа.
Азбаргъа кирдим.
Копеклер авулдап чаптылар.
Хызметчи къадын оларны къувып, къайтарды.
Мен енъи оджа экенимни айттым.
О, ичери кирди, тезден Ислям байнынъ экинджи огълу Риза чыкъты, мени ичериге давет этти.
Коридорда, Авропа тертибинде донавлы ири одаларнынъ ачыкъ къапулары огюнден кечип, мусафирханеге кирдик.
Йымшакъ креслолар узерине отурдыкъ.
Риза джесюране черели, къувурчыкъ сачлы, яш йигит.
Устюнде мавы панталон, галифе.
Беяз кольмегининъ огю чезик, аякъларындан чызмаларыны якъында чыкъаргъангъа бенъзей, олар къапу янында, килим устюнде, бири йыкъылгъан, дигери, тик алда быракъылгъан.
Ризанынъ бир топ сачы сол козю узерине саркъкъан.
Асылында, къыяфети даима бойле.
Озю, янъылмасам, мен яшларда.
— Сизинъ иле корюшювимден гъает мемнюним! — деди Риза манъа. — Бабам Яя Наджи эфендининъ эски досту.
Шеэрге барса, Сырлы чешмеде муаллимни зиярет этмей, койге къайтмай.
Агъанъыз Арифмемет эфендини де билем.
Эминим ки, сиз де илериде эвимизнинъ даимий урьметли зияретчиси олурсынъыз!
— Тешеккюр сизге! — дедим Риза эфендиге. — Арифмемет агъамдан педер азизинъиз Ислям эфенди хусусында чокъ мутебер фикирлер эшиткен эдим.
Мектебимизде огълан ве къыз къардашларынъыз мунтазам тасиль корьмелери ичюн бутюн кучюмле гъайрет этерим!
Риза сёзлеримни дикъкъатле динъледи.
Бугунь дагъда авда олып кечкен сергюзештлерни икяе этти.
Сонъра хызметчи бизге емек кетирди.
Экимиз отурып ашадыкъ.
Манъа ойле корюнди ки, Риза мытлакъа менимнен берабер бир софра башында ашамакъ макъсадынен мени чокъ беклеген.
Ве шеэрли киши экенлигим ичюн аселет кой ашы... семиз этли пиляв пиширильген.
Софрагъа таракъотлы морпатильджан туршусы, мейва шербетлери къоюлды.
Сонъра вишне ве джилек татлыларынен чай ичтик.
Субетимиз узады.
Ризада шиир язув ве музыка алетлери чалув адетлери де барлыгъы билинди.
Манъа шиирлерининъ бир къач данесини окъуды.
Олар халкъны тасиль-тербиеге, теракъкъияткъа давет этиджи эсерлер эди.
Шиирлери чокъ... къалын джонк толу.
Ризагъа шиир язувны ким огреткен, бу авесликни онда ким догъургъан?
Тааджипли шей.
Сонъундан эшиттим, о, Фоти Сала дарульмуаллимининде бир къач вакъытлар окъугъан.
Эсерлери шура акимиетине итаф этильген.
Риза кемане, кларнет, труба чалмагъа да биле.
Мусафирханеде бойле отурып, узун вакъыт къонуштыкъ.
Эвде, менден башкъа мусафирлер де мевджут эдилер, олар бизим ханеге кирип, субетимизге мани олмадылар.
Ниает, койнинъ дживарларыны сейир этмек ичюн, Риза иле, эвнинъ сырт якъындаки балконгъа чыкътыкъ.
О, манъа ай ярыгъында, озьлерининъ узакътаки тарлаларыны, тютюн араныны, демет эвини косьтерди.
О, косьтерген якъларгъа дикъкъатле козеттим.
Эписини айдын-ачыкъ корьмек къолай дегиль, чюнки, не къадар ай ярыкъ олса да, гедже маали эди.
Эвге, тюневинки киби, бугунь де, кеч маальде къайтып кельдим.
Тёшекни озюм къойып, яттым.
Чокъ вакъыт козюме юкъу кирмеди.
Эп Ризаны, оларнынъ эвиндеки муитни, тюшюндим.
Сонъра хатириме Мария... тюневин саба эвге меним ичюн татараш кетирген къыз, кельди.
Ничюн хатириме Мария кельди, бильмейим.
Мен Ислям байда зияретте экенде оны корерим белледим, лякин корюнмеди.
Эртеси куню Саабэ аптенен экимиз лакъырды эттик.
— «Большевик» олгъан олсам, сизни ашайджакъ эдимми? — дедим онъа.
— Эвинъизде Врангель офицери яшагъан.
Чех капралы геджелеген...
— Ёкъ!
Ёкъ! — деди Саабэ апте.
— Бу эвнинъ босагъасындан не Врангель офицери, не де чех капралы атлагъаны ёкъ.
Мында эки алман яшады... бир афта!
Хынзырлар!
Бир къунанджыным бар эди, айдап алып кеттилер.
Алла боюнларыны урсун!
— Оларгъа индемединъиз.
Эвинъиздеки эшьяны сакъламадынъыз!
Ойле дегильми? — дедим Саабэ аптеге.
— Мен коюнъизнинъ балаларыны окъутмакъ ичюн кельдим.
Менден килимни, миндерни, дивар ястыкъларыны къызгандынъыз.
Эки алман миндерлеринъиз устюнде къатранлы потюклеринен юрьгенлер.
Излери аля силинмеген!
Мен эвинъизге, аякъкъапларымны азбарда чыкъарып, кирем!
— Афу этинъиз! — деди эв саибеси текрар. — Большевиклер динсиз, имансызлар.
Озь анасыны, бабасыны сойып, къаныны ичелер... дедилер.
Мен къоркътым...
— Кимден?
Менденми? — дедим мен. — Айып дегильми сизге?
Саабэ аптенинъ тили курьмекленди.
Джевап бермеге сёз тапып оламады.
Манъа мектепке эртедже кетмек керек эди.
О себептен лакъырдыны къыскъадан кесип, ёлгъа чыкътым.
Юкъары маалледен, чешме мейданы беттен, кеттим.
Къыр устюнде... — мен сёзюмнинъ башында сизни тенбилеген эдим, «Къыр устю» койнинъ ортасында дёрт ёлнынъ хачлангъан юксек ери — артымда учь беллисиз киши пейда олды.
Бирисининъ устюнде памукълы камзол.
Аякъларында офицер чызмалары.
Камзолынынъ этеги астындан маузер хынынынъ уджу корюнип тура.
Адамнынъ башында къумрал къалпакъ.
Дигер эки киши — адий къызыл аскерлер кийиминде.
Устьлеринде терен йырмачлы узун шинеллер.
Омузларында карабинлери, беллеринде къылычлары.
Мени токътаттылар.
— Бизге Байрашевский керек, — деди къалпакълы адам татарджа.
— Онынъ эви къайда?
— Деренинъ о бир якъында, — дедим мен.
— Юрюнъиз, косьтерейим!
Мен о якъкъа кетем.
Беллисиз адамлар пешиме тюштилер.
Эппи юрьдик.
Джами янындан кечтик.
— Озюнъиз кимсинъиз? — деп сорады къалпакълы киши.
— Оджам, — дедим мен.
— Оджа? — Манъа тааджипленип бакъты. — Къач яшындасынъыз?
Къач яшында экенимни айтмакъ ичюн агъызымны ачкъан эдим, дере четиндеки эвнинъ азбар къапусындан Исмаиль эфенди чыкъты.
Мен токъталдым.
Муаллимге селям бердим.
Кишилерге ёлны анълаттым.
Олар озьлери кеттилер.
Мен Исмаиль эфенди иле къалдым.
Даа догърусы, онынъ иле берабер кеттим.
— Булар кимлер? — деп сорады Исмаиль эфенди.
— Бильмейим, — дедим мен.
— Яя оджаны къыдыралар!
Исмаиль эфенди элесленип, токъталды, козьлерини манъа тикледи, бакъты-бакъты, ниает, индемей, еринден кочьти.
Озюм де айретлендим.
«Яя оджаны ничюн къыдыралар?
Насыл джинает ишлеген аджеба?» деп къасеветлендим.
Мектепте оджалар одасында Сафие ханым бир озю соба башында отурып къызынмакъта, Яя эфенди ёкъ эди.
Исмаиль муаллим пальтосыны чыкъарып, дивардаки мыхкъа ильди.
Келип, соба янында отурды, эллерини иситмеге тедарикленгенде, чанъ къакъылды.
Мен, Сафие оджапчеге, беллисиз адамлар хусусында эки сёз айтмакъ истедим, Исмаиль эфенди къаарьли козьлерини манъа котерди: «Керекмей... меселенинъ Сафие ханым ичюн эмиети ёкътыр» деген киби бакъты.
Мен сустым.
Бильмеген ишиме къарышмакъ истемедим.
Ве сыныф дефтерини алып, софагъа чыкътым.
О, куню Яя эфенди мектепте корюнмеди.
Бутюн сыныфларда рус тили дерслерини Сафие ханым озю берди.
Тенеффюс маалинде Исмаиль муаллим азбарда бир озю тюшюнджели алда юрьди.
Башкъаларнен лакъырды этмеди.
Сафие оджапченинъ чересинде денъишюв сезильмеди.
Мен озюм, койде беллисиз учь адам пейда олувы Яя оджанынъ аяты ичюн телюкели дегильми экен, деп раатсызландым.
Сонъундан бильдим ки, телюкели дегиль, аксине, оджанынъ енъи акимиетке садакъатыны тасдыкълайыджы амиль экен.
Эртеси куню саба эали арасында енъи хабер даркъады.
«Койге шура акимиети мумессили келип, февкъульаде мушавере отькерген.
Мушавереде старса Хайбулланынъ огълу Якъуб, дюльгер Алядиннинъ огълу Бари, Мустафа акъайнынъ Сеттары, Незирнинъ Мамуты ве Яя эфенди булунгъанлар».
Корюшювде не лакъырды олгъаныны кимсе бильмей.
Беллисиз учь киши гедже атларыны Мемиш Асаннынъ ахырында туткъанлар, лякин озьлери кой ичинде корюнмедилер.
Экинди маалинде атларгъа минип Яман Гечти дересинден отип, дагълыкъ ёлнен Коккозь бетке джонегенлерини корьгенлер.
Белинде маузер, башында къумрал къалпакъ... о, адам, омузларында карабинлери о, аскерлер кимлер эди?
Ничюн кельди, ничюн кеттилер?
Бу хусуста Исмаиль эфендиге кимсе бир шей айтмады.
Айтмасалар да, онынъ акъылы кести... о, къумрал къалпакълы киши ким экенини бильди.
«Енъи тертип темсильджилери корюнип башлайлар.
Эалининъ фикирини-зикирини огренелер.
Дагълыкъ-къаялыкъ арасында къысылы бу кучюк, кийик кой, бу койнинъ эалиси не тюшюне?
Неге тедариклене?
Тедарикленеми асыл да бир шейге!
Яхут сусып отурып-отурып да, бирден патлав чыкъармагъа азырланмаймы аджеба?
Дагълылар, адетиндже, инат ве себатлы олалар.
Эр бирининъ азбарында бирер-экишер карабин сакълы.
Ачувланса, бегенмеген адамыны бир нефесте тындырып ташлая биле.
Эгер ачувланса... шимди ачувлымы олар?
Кимге?
Ничюн? — деп тюшюнди Исмаиль эфенди, — сёз келими, мен кимге ачувлым?
Бу улькеде падиша юз отуз дёрт йыл акимлик этти.
Халкъ ичюн не эйилик япты?
Джамилер ве медреселер ачты.
Халкъны дип иле, сопа иле эсирликте тутты.
Шимдики... шура акимиети бизге не эйилик япаджакъ?
Къадынлар иле эркеклерге мусавий укъукъ береджек!
Бу фена дегиль, атта яхшы!
Лякин ялынъыз шумы?
Укюметнинъ халкъ ичюн япаджакъ башкъа эйилиги ёкъмы?
Енъи акимиет динни девлет фаалиетине къошмайджакъ, яни диннинъ душманыны джезаламайджакъ.
Ойле олса, диний аньанелеримизни, шериат тертибимизни, ибадетимизни, беш рекят намазымызны... бутюн рухий варлыгъымызны ким къорчалайджакъ?
Джемиет динсиз яшайджакъмы?
Яшая биледжекми аджеба?
Инсанлыкъ джемиетини башкъа джанлы махлюкъаттан фаркълы эткен биринджи — амиль — дин дегильми?
Дин инсанлыкъ тарихында тюрлю шекиллерде, лякин эр миллетте яшап кельмекте.
О, акимиетнинъ бир къысымы, керчек акимиетнинъ озю дегиль.
Акимиет келе-кете, денъише биле, дин кельмей-кетмей, джемиет иле къала.
Джемиетнинъ башында насыл акимиет олса, онъа хызмет эте.
Шубесиз... акимиети билир!
Акимиетнинъ динге ихтияджы олмаса, о башкъа меселе.
Халкъ динден къоркъа, онъа бойсуна, урьмет эте, джемиет онынъ саесинде мухкем тура.
Фарз этейик, дин девлеттен айырылды.
Халкъны интизамгъа ким чагъыраджакъ?
Укюметми?
Старса Хайбулланынъ огълу Якъубмы?
Насыл усул иле?
Зорбалыкъненми?
Зорбалыкънен олмаса, старса Якъубнынъ белиндеки алтыпат не ичюн?
Дин зорбалыкънен иш корьмей.
Онынъ белинде алтыпат ёкъ.
Дин къанаат иле хызмет эте.
Енъи укюмет!?
О, динсиз, имансыз яшап оладжакъмы?
Шура акимиети яхшы.
Мен оны, шура укюметини, бельки Хайбулланынъ Якъубындан даа зияде бекледим, о себептен бу енъи къурумгъа садыкъ оладжагъым.
Лякин динсиз аят... оны тасавур этип оламайым!
Исмаиль эфенди азбар ичинде бойле тюшюнджелер ичинде кезинген вакъытта чанъ къакъылды.
О, балаларнынъ пешинден сыныфкъа кирди.
Шу куню ягъмурлы-къарлы акъшамда, кой узерине къаранлыкъ энген маальде Къыр устюнден онбашы Аметнинъ давушы эшитильди.
Онбашы, юзбашы, бинъбашы... булар татарда дженклер заманындан къалгъан арбий унванлар.
Онбашы — болюк командири, яни сержант, шимди джемаатны меджлиске давет этиджи адам.
Онбашынынъ сеси шура акимиети кельген куньден бери койде эр кунь, кимерде бир къач дефа янъгъырагъанындан, онъа эр кес алышып къалды.
Къыш вакътында къапусы ве пенджереси япыкъ эвлер ичиндеки адамлар дахи бу узакъ, тыныкъ сесни танып, софагъа ювурып чыкъаракъ, оны дикъкъатле динълейлер.
Кой ортасындан къычырып айтылгъан сёзлер шимди, акъшам устю, азбарларда копеклернинъ авулдысындан, дереде бенттен сычрагъан номай сувнынъ шувултысындан яхшы анълашылмаса да, онбашынынъ давушы экенини эр кес биле.
Не айткъанынынъ анълашылмасы фарз дегиль.
Онбашы къычырдымы, демек, сход оладжакъ.
Демек, идареге бармакъ керек.
Орталыкъ къаранлыкълангъан сонъ, эркеклер устьлерине тонларыны, башларына джалос къалпакъларыны, аякъларына терен калошларыны кийип, фенерлерини якъып, эллерине алып, идареге джонейлер.
Бу — байрам киби шей.
Меджлиске барып, бир шейлер эшитмек — меракълы.
Мен сходкъа бармагъа борджлуммы-ёкъмы, бильмейим.
Мен оджам.
Эр шейге къарышмагъа акъкъым бар.
Онынъ ичюн... кеттим.
Койлюлер не алдалар.
Не тюшюнелер, бильмек кереким.
Азбарда къолума, таякъ ерине, къыскъаджа бир сопа алдым.
Сопа, эсасен, копеклерден къорчаланмакъ ичюн.
Ёллар дерели-тёпели.
Идаре койнинъ аркъа якъында, тюкян къаршысындаки азбарда, шура укюмети тедбирлери хусусында мушавере этмек ичюн тайин этильген эв.
Шимдилик идаре деп адлана.
Сонъундан бу эвге избач дениледжек.
Кой мектебинде окъугъан балалар оседжек, комсомол оладжакъ, бу эвде гурюльтили дивертисменлер, суалли-джеваплы акъшамлар кечиреджеклер.
Лякин шимди дегиль.
Шимди олар пек яшлар.
Азбар ичинде кемане ве даре чалына.
Кемане ве даре...
Къырым коюнде джемаат эйилигини чалгъысыз тасавур этмек мумкюн дегиль.
Кеманеджи Ахтем.
Дареджи Сеит Вели.
Махульдюр чалгъыджылардан зенгин.
Къаранлыкъта къарлы сокъакълар ве аралыкълар ичинде фенерлернинъ ярыкълары липильдей.
Адамлар бутюн мааллелерден идаредеки сходкъа топланалар.
Бу, асылында, джемаат топлашувы.
Къызыл орду койге кирген ве ерлешкен ильки куньлерде комиссарлар ве укюмет векиллери бойле джыйылышувларгъа «сход» дедилер.
«Сход» джемаатнынъ къулагъына зевкълы олып эшитильди, шай этип, эалининъ тилинде пекинип къалды.
Койлюлер бу муреккеп вакъытларда, лакъырдымыз муим олып янъгъырасын дие, башкъа миллет сёзлерини къошып сёйленмеге алыштылар.
Бу олар ичюн меракълы.
Джемаат акъырын-акъырын топланды.
Зал ичиндеки учь-дёрт скемледе кишилер бош ерлерни отурып толдургъан сонъ, старса Хайбулланынъ огълу Якъуб турып, маса башына кечти.
Курьсюге отурмай, аякъ устюнде, залдаки адамларгъа бир козь ташлады.
Скемлелерде отургъанлар онынъ къалпагъы устюндеки къырмызы йылдызгъа тааджипленип бакъып турды, сонъра озь араларында пысырдаштылар.
Къырмызы йылдызны, бир сойлары, Къызыл ордугъа къошулувы алямети, дигерлери — большевик экенлигинден делялет белледилер.
— Аркъадашлар! — деди, ниает, старса Якъуб.
Старса деп, бабасы Хайбулла акъайгъа айтыла экен.
Бир риваетке коре, Хайбулла падиша заманында старса олгъан, огълу исе бу енъи акимиетте Шура реиси олды.
Эали онъа «старсанынъ огълу» деп отурмады, бабасынынъ лагъабыны огълуна такъа къойды.
— Джемаат! — деди Якъуб экинджи кере ве янындаки Бариге эгилип, къулагъына бир шейлер пысырдады.
Бари де онынъ къулагъына нелердир айтты.
Бари дюльгер Алядиннинъ огълу.
Эки якълама фысылдылардан сонъ, Якъуб сёзюни девам этти: — Бизге эки меселе хусусында лакъырды этмек керек.
Биринджиси — айдутлыкъкъа къаршы куреш.
Бунынъ не экенини анълатып отурмайым.
Койнинъ дагълары къачакъларнен толу.
Деникин ве Врангель ордуларынынъ къалымтыларынымы истейсинъ, эскадронлыларнымы, Муслимов ве Шнайдер башкесерлериними, Курва Мустафанынъ ве Гыжык Аппазнынъ чапкъынларынымы... оларнынъ ады — эсабы ёкъ.
Тарлагъа чыкъсакъ, эвлеримизни чайпап кетелер, одун кетирмек ичюн дагъгъа барсакъ, ольдюрип, урбаларымызны чыкъарып, устьлерине кийип, койлюлер олып, Къубангъа кетип, эали арасында гизленелер.
Бу зевалгъа къаршы чарелер корьмесек, аятымыз даима телюке алтында булунаджакъ...
Айтынъыз, не чарелер корьмек мумкюн?
Бир якътан старса Якъуб бу сёзлерни айтмакъта олды, дигер якътан адамлар азбардан вира ичери кирди, къапу янындан къакъынып, устьлериндеки къарны ерге тюшюрип, эллериндеки фенерлерини сёндюрип, кошеде ерге къойды, сес-солукъ чыкъармай, бош скемлелерге отура бердилер.
Дивар янында, аркъасына къанъкъайып, ченъгесини тёпеге котерип, натыкъны юксек меракънен динълеп отургъан толу кевдели, къырмызы черели, яш киши, Сеит-Умер Асан огълу, еринден бир къыбырданды, астындаки юфкъа скемле кескин давушнен гъырчылдады.
— Онъа тек бир чаре бар... — деди Сеит-Умер старса Якъубнынъ суалине джевабен. — Дагъдан койге тюшип, эвлерни талагъанларны атмакъ керек.
Старсанынъ Якъубы оны яхшы анълап оламады.
— Атмакъ? Насыл?
— Имансызлар!
Коюмизде не ат къалдырдылар, не сыгъыр, не къоюн.
Эписини тонадылар.
Насыл, деп сорайсынъ!
— Адам яхшы ниетнен де келе... атып ольдюрмек керекми?
— Яхшы ниетнен кельгенлер къызыл партизанлар эди, — деди Сеит-Умер.
— Олар, шура акимиети кельген сонъ, койлерге энди, Къызыл ордугъа къошулдылар.
Булар, бу хынзырлар, аксине, шура акимиетинден дагъгъа къачтылар.
Буларны къырмакъ керек.
— Оларны тутып, балтанен догърамакъ керек, — деди Незирнинъ Мамуты.Чюнки эписи шура укюметининъ душманлары.
— Чешме башындаки джевиз терегине асмакъ керек оларны, — деди Мустафа акъайнынъ Сеттары.
Адамлар хахылдап кулюштилер.
— Устьлерине бензин тёкип, якъмакъ керек оларны, — деди салдат Ибрам.
Кишилер кене гурюльдештилер, кулькюден къатып-сиярып къалдылар.
Джемаат къызышты.
Хатирлерине не кельсе, оны теклиф этти.
Кимсе ишнинъ акъибетини тасавур этмек истемеди.
— Лякин, акъайлар!
Къачакъ... деп де, вахшийдже джеза къулланмакъ видждан иши олмаз, — деди старса Якъуб.
— Олар ичюн де къанун бар.
— Насыл къанун?
Къайсы укюметнинъ? — деп къычырды Сеит-Умер. — Врангельнинъкими?
Биз шура къанунына табимиз!
— Инсаф... намус къануны, — деди старса Якъуб, иддетленип, — Бизлер дагълылармыз.
— Дагълылар олгъанымыз ичюн шура душманларыны дагълылар къануны муджиби джезаламакъ керекмиз, — деди Незирнинъ Мамуты.
— Къачакъларны эльге тюшюрмек ичюн эвеля силя керек.
Бармы бизде силя? — деп сорады Якъуб.
— Силя къасеветини чекме! — деди Сеит-Умер залдаки тютюн думаны ичинден.
— Коюмиз къач тюрлю арбий байракъ алтында омюр кечирди?
Нидже атышлар, олюмлер корьди!
Бу фелякетлернинъ эписинден сонъ да «силямыз ёкъ»... демек, айып олмазмы?
Олар бизлерни тиниттилер.
Бизлер де оларны.
Азбарымызгъа тюфекнен кирдилер, тюфексиз чыкътылар.
Старса Якъуб кулюмсиреди, башыны онълу-соллу саллады, эгилип, Сеттардан бир шейлер сорады.
Сеттар: «Бизим койлюде экмек тапмакъ кучь, силядан къытлыкъ ёкъ» деген киби бир шейлер айтты.
Экиси де кулюштилер.
Сеттар догърусыны айтты.
Эвде карабинни сакъламакъ къыйын, чюнки онынъ илле бир якъы тюртип чыкъа.
Козьге чалына.
Койдешлер не япалар...
Сеит-Абланынъ устаханесинде карабиннинъ намлусыны, яни стволуны бираз кеселер, кескен сонъ тюфек къыскъара.
Оны тон яхут биджакъ астында такъып юрьмек мумкюн.
Койдешлер кесик тюфеклернен шура акимиети ичюн файдалы ишлер яптылар.
Къызыл орду койге якъынлагъанда, озьлерининъ кесик тюфеклеринен беяз гвардия къалымтыларыны къыйраттылар.
Чюнки эалининъ тюрлю ордулардан джаны янгъан, азатлыкъны, адалетни ялынъыз шура акимиетинден беклей эди.
— Иш бойле джемаат! — деди ондан сонъ старса Якъуб, — Меселени чеккелей берювден дады чыкъмаз.
Айдутлыкънен куреш вазифесини сход адындан Сеит-Умер Асан огълуна авале этемиз, онъа бу иш ичюн гонъюллилер отряды тешкиль этип, аджеле ишке киришмеге укъукъ беремиз.
Теслим олгъанларны кой шурасына кетирирсинъиз!
Къаршылыкъ косьтергенлернинъ козюне бакъмай, басып атарсынъыз!
Шуны унутманъыз ки, айдутларда силя чокъ.
Топ, пулемёт, тюфек... эписи етерлик.
Ондан да башкъа, атувда, ольдюрювде теджрибелилер.
Олар арбий мектеп битирген офицерлер ве дженклерде сюеги къаткъан аскерлер!
Оларнен мукъайт иш корюнъиз!
Адамлар арасында гурюльти котерильди.
Кене эр кес бильгенини айтты.
Кимсе-кимсенинъ лакъырдысыны динълемеди ве анъламады.
«Биз оларнен мукъайт иш корермиз!
Сен лафны узатма!» деген сёзлер эшитильди.
— Кесик тюфеклерни исе тезден енъи укюметке теслим этмек керек, — деди старса Якъуб.
— Анълашылдымы — джемаат!
Силя саиби олмагъа кимсенинъ акъкъы ёкъ!
— Олар бизге даа керек оладжакъ, — деди кимдир.
Старса Якъуб джевап бермеди.
Гуя бир шей эшитмеди.
Сеит-Умер де индемеди.
О, бугунь озюне авале этильген вазифеден мемнюн корюнди.
Дагъда арбий къачакъларнен тутушмакъ — онынъ хаялы, тюшюнджеси.
Сеит-Умер сергюзешт иле яшап алышкъан къырджыман киши.
Экинджи меселе хусусында старса Якъуб сёзни волость мумессили Бари Алядин огълуна берди.
Толуджа мучели, индже мыйыкълы, эсмери яш киши аякъкъа турды.
Къолундаки брезент портфельни маса устюне къойды, оны ашыкъмай ачты.
— Улькемизде ишчилер ве койлюлер акимиети къурулды, — деди Бари ачыкъ, йымшакъ сесинен.
— Акимиет даа яш...
Маддий ярдымгъа мухтадж.
Иджра комитетининъ къарары муджиби коюмиз девлетке эки сыгъыр теслим этмеге борджлу.
Ойле деген эди, адамлар арасында, денъиздеки къасыргъа киби, кучьлю чалкъанув сезильди.
— Эки сыгъыр?
Укюметкеми? — деп къайтарып сорады демирджи Къурт-Сеит.
— Эбет.
Укюметке, — деп джевап берди Бари.
— Къызыл орду ичюн.
— Къайда олар?
О, эки сыгъыр? — деди давулджы Нафе.
— Сенде, менде... койлюлерде, — деди Бари.
— Беяз гвардия кельди, бизни тонады.
Алман кельди, тонады.
Шимди озь укюметимиз...
— Билем, — деди Бари.
— Коюмизни тюрлю кельмешек ордулар таладылар.
Ахыргъа кирип атны, арангъа кирип — сыгъырны алып кеттилер.
Ама шура акимиети ойле япмады.
Къолунъдакини ич бир вакъыт тутып алмады.
Берсенъ-бересинъ, бермесенъ-бермейсинъ.
Джебирнен иш ёкъ.
О себептен, меселе джемаат меджлисине къоюла.
Не десенъиз, о, оладжакъ.
Ама бутюн койде эки сыгъыр ёкъ десенъиз, онъа инанмам.
— Сен, Бари, дёрт йыл дженкте олдынъ... коюмизнинъ алыны бильмейсинъ, — деди Сеит-Джемиль акъай, адамлар арасындан.
— Койде сыгъыр, эчки, къоюн... къалмады.
Эписи чапкъын ордуларгъа мал олды.
Джемаат шимди ап-ач.
Анбарлар бом-бош.
Ичине сычан тюшсе, башы тешиледжек.
Не ун бар, не богъдай.
Тышарыда март... къар, ягъмур.
Сен койнинъ алына-чулуна бакъ!
Вазиет вира феналашмакъта.
Озюнъ укюмет векилисинъ, эки сыгъыр талап этесинъ.
Бизде эки сыгъыр къайдан кельсин?
— Къайдан?
Оны мен бильмейим, лякин тапып, девлетке береджекмиз, — деди старса Якъуб.
— Душман улькени чайпамагъа — чайпады, лякин кой, тап, сен айткъан киби, ач ве чыплакъ... къалмады.
— О, бойле деген вакъытта, биджагъы астында, сол омузындан ашагъы сагъ янбашы устюне тарттырылгъан къайышны, тюзеткен олып, азачыкъ юкъары котерди, пыштавынынъ хыны корюнип алды.
Залда адамлар, гизлиден бири-бирине козеттилер. — Шуралар ичюн эки сыгъыр... тапармыз.
Тапмасакъ, ерине йымырта джыйып берирмиз.
Лякин акимиетни ярдымсыз къалдырмамыз.
Койде беяз гвардия аким экенде, онъа ат, сыгъыр багъышлагъан койдешчиклеримиз олды.
Ялвартмадылар.
Озьлери етеклеп, алып барып такъдим эттилер.
О койдешчиклеримизнинъ базылары бу ерделер.
Индемей отуралар.
Атны, сыгъырны шура акимиетине такъдим эткенлер де тапылырлар.
Иште, джедвель, — деди о кягъытны Бариге узатып.
— Бунда секиз адамнынъ ады бар.
Учю Махульдюрден, беши Багъатырдан.
Эр бири я сыгъыр, я да тана бермеге борджлу.
Бермеселер, озюм алып беририм.
Бари кягъытны окъуп бакъкъан сонъ, портфель ичине къойды ве ерине отурды.
Ама зал ичинде адамлар эп гурюльдештилер.
— Кягъытта не бар... окъу, биз де билейик! — деди Сеит-Муртаза.
— Бельки анда меним адым да язылыдыр!
— Язылы олса, сыгъырынънен сагълыкълаш! — деди Хаяли.
— Старса Якъуб!
Манъа бакъ! — Сеит-Муртаза алевленди.
— Бунъа не дейлер?
Эмекдарлар укюметими?
— Эбет!
Ишчи ве койлю укюмети... лякин сен джедвельде ёкъсынъ, — деди онъа Якъуб.
— Аселет язмадым.
Сынап бакъмакъ истедим.
Ама бир сыгъырынъ, бир тананъ барлыгъыны билем.
— Менде тана ёкъ.
Сыгъыр бар эди, кузьде сойып, ашадыкъ.
Соймагъан олсам, эвде бала-чала, эпимиз чокътан аякъларымызны узатаджакъ эдик.
— Аякъларны узатувнынъ... бу меселеге мунасебети ёкъ, — деди старса Якъуб. — Мен сенинъ малынъа токъунмакъ истемедим.
О себептен, джедвельге кирсетмедим.
Шимди корем, бургъучлайсынъ.
Сыгъырынъ ве тананъ башкъаларнынъ аранында сакълы.
Союлып, ашалгъанлары ёкъ.
Оларны азбарынъа кетир.
Кетирмесенъ, кетирттиририм, — реис Бариге чевирильди. — Джедвель къолунъда.
Ярын кой шурасында бу джемаат топлашувынынъ къарарыны да алырсынъ.
Ярдым ичюн санъа эки силялы адам берирмиз.
Олдымы?
Бари козьлерини ашагъы эндирди.
Индемеди.
Чюнки мезкюр топлашувдаки лакъырды даа иш япылды демек дегиль.
Албу ки, бу муим ве къыйын вазифени ярын мытлакъа эда этмек керек.
Иш къавгъасыз, бельки къурбансыз олмайджакъ.
Залда адамлар арасында, ишарет пармагъыны де тёпеге котерип, де ашагъы эндирип, бир шейлер айтмакъ истеген, лякин гъала-гъула ичинде айтып оламагъан Фазыл акъай реиснинъ назарына илишти.
— Сен не истейсинъ, Фазыл агъа!
Не дердинъ бар? — деди онъа.
Фазыл акъай алчакъ гонъюлли, фукъаре киши, аякъкъа турды, озюни онъайтсыз алда сезип, сагъындаки ве солундаки адамларгъа козетти.
— Меним бир сыгъырым бар, — деди о, — эки йылдан бери къысыр.
Лякин ири, семиз.
— Бир озю учь сыгъыр этеджек! — деди Сеит-Умер Асан огълу.
Адамлар ихтиятле бири-бирлерине бакъышты, индемедилер.
— Эбет, — деди Фазыл акъай, — учь сыгъыр этеджек.
Къырмызы Орду ичюн эт пек зарур олса, сыгъырны ордугъа берейим!
Адамларнынъ юзьлери Фазыл акъайгъа чевирильди.
Эр кес яваштан бир шейлер айтты.
Кимсенинъ сёзю анълашылмады.
— Эшиттинъизми, акъайлар? — деди старса Якъуб, — Фазыл агъа не деди, эшиттинъизми?
Шура укюмети бойле намуслы ве видждан саесинде яшай.
Машалла, Фазыл агъа!
Якъуб сходны къапавлы илян этти.
Джемааткъа, артыкъ эвлерине къайтмакъ мумкюн экенлигини бильдирип, озю Бари ве Сеттар иле берабер азбаргъа чыкъты.
Адамлар бир къыбырданып алдылар, бир такъымы къалкъып, фенерлерини якъып, къапугъа догърулды.
Дигер къысымы отургъан ерлеринде лафкъа тутунып къалды.
Оларда бираз къонушмакъ, дертлешмек истеги дуюлды.
Ахтем кеманесини алды, яйны теллер узеринде бир юрьсетти, залнынъ ичи хош, назик аэнкле толды.
Сеит-Вели дарени дюмбюрдетти.
Эвнинъ ичини Марсельеза инълетти.
Анджакъ Марсельеза!
Бу шаркъыны койге матрослар кетирген эдилер.
Эали оны унутып оламай.
Беяз гвардия командалыгъы оны йырлагъанларны такъип этти.
Асты-кести, чаре олмады.
Топлашувгъа кейфлидже келип, артыкъ сувугъан къырджыман кишилер, къайтарма чалдырып, удюр-къыямет ойнап тойгъан сонъ, адамлар кеч маальде экишер-учер олып дагъылдылар.
Эвнинъ пенджересини яваштан тыкъылдаттым, Саабэ апте юкълайдыр, оны абдыратмайым, дедим.
«Ким о? — деп къычырды ичтен.
Юкъламай экен.
Давушымны эшиткенинен, алель-аджеле турып, къапуны ачты, мени корьген сонъ, севинди.
— Къайда эдинъиз, Абдурешид оджа? — деди Саабэ апте аджизликле.
— Бойма бетте атышмалар олды.
Къадыннынъ бири имдат дие къычырды.
Мен къоркътым.
Беклейим-беклейим, ёкъсынъыз!
Сизге бир шей олмадымы?
— Ёкъ.
Эр ерим бутюн.
Сходда эдим, — дедим мен.
Эвден чыкъкъан вакътымда къайда кеткенимни Саабэ аптеге айтмагъаныма языкъсындым.
— Идаредеми? — деп къайтарып сорады Саабэ.
— Идаре терс ерде.
Анда ич бир шей эшитильмей.
— Лампатнынъ мельтесини котерди, эвнинъ ичи ярыкъланды.
— Мария аш кетирген эди.
Къыздырайыммы?
— Кеч олды, Саабэ апте, — дедим мен.
— Пек де ёрулдым.
Саба ашарым.
— Озюнъиз билирсинъиз, балам...
Аш соба устюнде, еринъиз къоюлгъан, — деди Саабэ апте.
Лампатны эндирип, тёшегине кирди.
Мен онъа тешеккюр бильдирип, улькюн одамнынъ босагъасындан ичери атладым.
Союнып, яттым.
Козьлерим юкъугъа кетти дегенде, Саабэ аптенинъ тыныкъ давушы эшитильди.
— Сонъ, не айттылар анда, сходда? — деп сорады о. — Капаратиль ачамыз дедилерми?
Мен эв саибесининъ сёзлерини бирден анълап оламай, текаран индемей яттым.
О, меним ничюн сускъанымны дуйды, тез-тез суалини изааткъа тутунды.
— Терзи Зеидеден эшиттим... — деди о, — койде укюмет тюкяны оладжакъ экен.
— Бильмейим, топлашувда капаратиль хусусында лаф олмады.
— Сходны ким япа?
Старсанынъ огълумы?
— Эбет, — дедим мен. — Якъуб Хайбуллаев.
— Насыл дединъиз?
Хайбуллаев дединъизми?
— О, айретленип, къайтарып сорады, — Старсанынъ огълу энди Хайбуллаев олдымы?
— Айса?! — дедим мен.
— Енъи акимиетте енъи исим, енъи унван ве рутбе олмакъ керек.
— Ойле, ойле! — деди Саабэ апте.
— Я дюльгер Алядиннинъ огълу ким?
О да укюметми?
— Шубесиз... чюнки Якъуб кимер ишлерни онынънен фикирлешип япа.
Бари дженктен коммунист олып кельген.
Бу вазифелерге уфакъ-тюфек адамлар къоюлмай.
— Якъуб Хайбуллаев... не демек олсун! — деп текрарлады Саабэ апте.
Сёзлери агъызындан ойле чыкътылар ки, давушындаки инамсызлыкъмы, ёкъса, ифтихармы, анълашылмады. — Якъуб дедиль, киргин.
Бари ойле дегиль.
Бари зекий йигит, лякин юваш.
Бу иште къатиет керек.
Мустафа акъайнынъ огълу Сеттар... бакъ, о, къатты!
Билесинъизми, Сеттарны?
О, старсанынъ огълундан да кучьлю, таштешер.
Ама шура акимиетине мунасебети насыл, Алла бильсин!
Сеттар атик!
Зыпкъын!
Къомшу ода ичинден тарсылды эшитильди.
Саабэ апте, гъалиба, тёшектен турды, тургъан сонъ курьсюге урунды, курьсю йыкъылды, бир талайдан сонъ лампатны текмиль сёндюрди.
— Не япсалар-япсынлар, тек манъа токъунмасынлар, — деди эв саибеси.
Бу сефер сеси ачыкъ чыкъты, чюнки даа ёргъан астына кирмеген эди. — Менимдже, дин, иман... джами, эписи мукъаддес.
— Саабэ апте!
Мария ким?
— Мариямы?
Украиналы марушке...
Не?
Бегенесинъизми?
О, сизден эсли!
Мен джевап бермедим.
Тезден эвнинъ ичи чым-чырт кесильди.
Чокъ вакъыт Саабэ аптенинъ сеси чыкъмады.
Юкълап къалды зан эттим, лякин ёкъ... турып, аяттаки къопкъа устюндеки тахтаны четке чекти, ичине къалайны далдырып, сув алып гъылт-гъылт ичти, къайтып кене тёшегине кирди.
Ортадаки къапу ачыкъ, мен къомшу одада не ола, не къала, козьлеримнен корьмесем де, къулакъларымнен эшитем!
Дуям!
— Абдурешид муаллим! — деди Саабэ апте бир талайдан сонъ, зайыф созукъ сеснен.
— Сиз «Топузлы шалым»ны билесинъизми?
Ойле тюркю бар... бизим койде юзь берген вакъиа хусусында.
Эшитмединъизми?
— Насыл вакъиа?
— Вай!
Махульдюрде вакъиадан чокъ шей ёкъ! — О, котерильди, тёшек ичинде багъдаш къурунып отурды.
Ойле япкъаныны, сесининъ денъишкенинден дуйдым.
Саабэ апте акъырындан йырлады.
Давушы пек къуру, титрек, лякин яныкълы нидалары юрегимни эзгеледи.
Анем, меним топузлы шалым,
Топузы тёкюльди.
Гъарип анемнинъ, бабамнынъ
Беллери букюльди.
Анем мени алдадылар,
Аткъа салдылар,
Мустафа бейнинъ къорувында
Къурбан чалдылар.
Анем, меним кефинимни
Енъгем токъусын!
Джумаларда, байрамларда
Хатимлер окъусын.
Насыл?
Таныш аэнкми? — деп сорады, йырлап битирген сонъ.
— Таныш... лякин тюркюнинъ бу койлю экенини бильмей эдим.
— Мустафа бейнинъ къорувы Кобекнинъ текнеси артында, Къартал къая бетте, — деди Саабэ апте. — Явуз тюрк Лютфи... о вакъытта Аджы Усеиннинъ дюньяларгъа берильмез, дюльберлернинъ дюльбери, пери киби къызынынъ джанына етти.
— Хайриет! — дедим мен, тааджипленип.
— О не вакъыт ве насыл олды?
— Насыл олды?
Фоти Салада Кязим тюркнинъ Лютфи деген огълу бар эди.
Бабасы зенгин.
Лютфи Махульдюрге, достларына, сыкъ-сыкъ келип кете тургъан.
Бир дефа о, чешме башында Аджы-Усеиннинъ къызы Хатиджени корип, пек бегене.
Бабасына къач керелер къуда йибере, Аджы-Усеин къызыны Лютфиге берювден ред эте.
Лютфи — тюрк... имтиязлы табакъа векили.
Татардан, къарабаджакълыдан, насыл меселеде олса-олсун, ред джевабы алув — онынъ ичюн олюмден бетер шей.
Тюрк огълу ойле эте, олмай, бойле эте, олмай.
Бир кунь Аджы-Усеиннинъ башына буюк фелякет тюше, къарысы вефат эте, къызы Хатидже оксюз къала.
Сонъра, бабасы Накъие деген къадынгъа эвлене.
Накъие сувукъ къальпли, мераметсиз эди.
Хатиджеге къылына, оны хорлай.
Лютфи огей ана иле къыз арасындаки мунасебетлернинъ феналыгъыны дуя.
Койдеки бир джады иле Накъиеге эсапсыз акъчалар ёллай, къызны хырсызлап алып кетмек ичюн ярдым этмеси хусусында анълашалар.
Къаранлыкъ бир геджеде, кой эалиси уйкъуда экенде, Лютфи ве эки досту атларгъа минип, келелер.
Накъие къызны алдап, кийиндирип-къушандырып, къыйметли безенмелерини такътырып, азбаргъа алып чыкъа, ябаний кишилер, къызгъа фикирлерини топлап, азбарда не олаяткъаныны абайламагъа фурсат бермей, къапкъач этип, аткъа къоя, алып къачалар.
Накъие азбарда бир талай индемей тура, атлылар эвден узакълашкъан сонъ: имдат! — дие айкъырып башлай.
Къолум-къомшу, гедженинъ бей вакътында бу кийик давушны эшитип, эвлеринден ювурып чыкъа, Аджы-Усеиннинъ азбарында топланалар.
«Не олды, Накъие?» — деп сорайлар ондан.
«Эвимизни айдутлар басты, Хатиджемизни алып къачтылар!» деп джевап бере Накъие, озю удюр-къыямет агълай.
Адамлар айретке келелер.
Ахылды, уфулды башлай.
Амма аджеле сюретте чарелер кормек, айдутларны тутмакъ, джезаламакъ, къызны къуртарып алмакъ керек.
Алты койлю, къыз хырсызларына лянет окъуп, атларгъа минелер.
«Айдутлар къайсы якъкъа кеттилер?» деп сорайлар Накъиеден.
Къадын койнинъ ашагъы якъыны, яни шималиндеки почта ёлуны косьтере.
Алты атлы Накъие косьтерген якъкъа кетелер.
Бу вакъытта учь тюрк койнинъ четинде, яни Баты якъында токътайлар.
Аркъадан оларны бир кимселер такъип этелерми — этмейлерми... бильмек истейлер.
Лютфи токътамай, къызны Фоти Салагъа алып бармакъ ичюн дагъ сокъагъы бою Коккозь бетке юрюшни девам эте.
Къызнынъ агъызы тыкъавлы, озю вира чапалана, аттан ерге тюшмеге талаша.
Лютфиге ат устюнде къызны башетмек кучь, о себептен атны Мустафа бейнинъ къорувына чевире... къорув ичинде къызны ешиль къырдыш узерине тюшюре, ерге йыкътыра, оны эвге алып кетювнинъ чареси ёкълугъына эмин олгъан сонъ, къызнынъ намусына теджавуз этип, ойледже очь алмакъ истей.
Къыз, не чаредир тапып, агъызына тыкъувлы явлукъны чыкъарып ата, къычыра, дагъ ичинде сеси-седа кете, Лютфини уйтеклей, тепмелей... ама не чаре?
Къыз — назик иляий варлыкъ, огълан — кемалына кельген, кучьлю джасус!
О, озюнинъ джурьатсызлыгъына ачувланып, пычагъыны чыкъара, къыз къорчаланып, эллеринен боюныны къапата, лякин тюркнинъ козьлерини къан баскъан, къальби таш кесильген, озюнинъ инсан экенини унуткъан, фикир этювден марум алда пычагъыны къызнынъ богъазына бир чеке, онынъ пармакъларыны ве тамагъыны кесип ташлай.
Сонъра пычагъынынъ къаныны ердеки отларгъа силе, атына минип кете.
Алты койлю атлар устюнде койнинъ шималь дживарында, къомшу койлерде доланып, къызны хырсызлап алып кеткен кишилерни къыдырып... тапалмайып, уйле маалинде, атлары ве озьлери терден сым-сылакъ, ёргъун алда, бир нетиджесиз къайтып келелер.
Аджы-Усеин, къызынынъ хырсызлангъаныны бильген сонъ эсини джойып, ятып къала.
Махульдюрли авджы Исмаиль эртеси куню дагъда тавшан пешинден юрьгенде, Мустафа бейнинъ къорувы ичинде Аджы-Усеиннинъ къызынынъ джеседине расткеле.
Устюнде паалы антер, къулакъларында алтын купелер, бойнунда алтын герданлыкъ, къолунда алтын билезлик, белинде ибришим къушакъ.
Эвден насыл чыкъкъан олса, о безенмелер иле... къанлар ичинде ятмакъта.
Авджы Исмаиль Аджы-Усеиннинъ эвине келип, бу кедерли хаберни бильдире.
Сиз, Абдурешид муаллим, бизим койде фукъаре турк ич корьдинъизми?
Корьмезсинъиз!
Мемед-Али, Осман, Тарахчы Али, Зекирья... булар койге кельгенде штанларынынъ устю ямав толу эди.
Мен, о вакъытларда бала эдим, ама эписи хатиримде.
Секиз йыл ичинде ойле этти, бойле этти, кой топракъларынынъ ярысына саип олдылар.
Сарайлар къурдылар.
Бинълер къоюн, сыгъыр эльде эттилер.
Баарьде Украинадан юзлернен къызлар келип, Мемед-Алининъ тютюн тарлаларында чалышалар, Пакравада эсап-къасап кесип, эвлерине къайтып кетелер.
Енъи баарьде кене келелер.
Къызлар сагълам ве дюльберлер.
Турклернинъ озьлери ве огъуллары (бизим татар да ойле)... украина къызларына эвленелер.
Балалары догъа.
Балалар бизим тильде къонушалар, ама къанлары къарышыкъ.
Койлеримизнинъ юзюм багълары, мейва багъчалары, тютюн тарлалары, эксериетле, далфеслилернинъ къолунда.
Койлю асабийлене, къаарьлене, не япсын?
Кимге шикяет этсин?
Енъи укюмет старсанынъ Якъубына ве дюльгернинъ огълу Бариге, оларнынъ вазифелерини анълатты, ама укъукълары хусусында гъалиба, даа талимат бермеди.
Кой генчлиги кибар бей огъулчыкъларына ачувлы, лякин ёл ортасында тесадуфен корюшкенде бири-бирининъ гъыртлагъына япышмакъ айып экенини биле.
Энъ онъайтлы ер — дюгюнлер.
Давулгъа чокъмар тюшкен, къаделер-къаделерге урулгъан, козьлер бунарлангъан сонъ, эр кес къызыша, койлю генчлер иле бей огъуллары арасында незакетли субет башлай, бир талай вакъыт кечкен сонъ, софра узериндеки чанакъ-чёльмек, шишелер авада ойнайлар... о, вакъытта койлю йигитлер бей огъулчыкъларынынъ беденлеринде терен-терен орьнеклер ясап йиберелер.
Коюмизде анълашылмагъан меселелер чокъ.
Сёз келими, бухар дегирменининъ чаркълары аля шорбаджынынъ менфаатына дёнмектелер.
Багъчалардаки махсулатнынъ келири шорбаджынынъ джебине толмакъта.
Старсанынъ Якъубы исе Къызыл орду ичюн коюмизде эки сыгъыр тапып оламай, ач койлюнинъ сонъки танасыны тутып алмакъ пешинде.
Бу догърумы, Абдурешид муаллим?
— «Танасыны тутып алмакъ...» Сизге бу хаберни ким айтты?
— Ким айтты-айтты... ернинъ де къулагъы бар.
— Тааджипли шей!? — дедим мен. — Тана хусусында бир саат эвельси сходда лакъырды олды.
— Къомшу Зейтулла, сиз кельгендже, манъа эписини сёйледи, — деди Саабэ.
— Девлет иши муреккеп ве месулиетли, — дедим Саабэ аптеге. — Сыгъырларны бейлерден алынъыз денильген олса, Якъуб Хайбуллаев сыгъырларны бейлерден чокътан алыр эди.
Джемааттан алынъыз дегендир!
Эр ишнинъ тертиби бар!
Бундан сонъра меним сесим чыкъмады.
Саабэ аптенинъ лакъырдысы да кесильди.
Ве, чокъкъа бармай, бурнундан, аралыкъ пенджереде сызгъыргъан ель киби, девамлы индже давуш чыкъкъаны эшитильди.
Меним уйкъум къачты.
«Саабэ апте озю ким?
Адий койлю къадынмы? — деп тюшюндим, ничюн бильмем. — Ойле олса, бу зекийлик онъа къайдан кельген?»
Бираз вакъыт даа кечкен сонъ, Саабэ апте хатиримден чыкъты, озь такъдиримни тюшюндим.
Махульдюрге кельгеним эппи вакъыт олды.
Къайда козь ташласам, суванлыкъ, ёкъсуллыкъ.
Манъа, мында кельмеге разылыкъ бермезден эвель, яхшы тюшюнип бакъмакъ керек дегильми эди аджеба?
Мен ничюн ашыкътым?
Гедже фена юкъладым.
Саба къалкътым, вуджудым эзгин.
Башым думанлы.
Кийинип, къомшу одагъа чыкътым.
Саабэ апте пенджере огюнде курьсю устюнде отургъан, Эрикма бетке козетмекте.
Элиндеки сигары янып биткен, кулю отурып къалгъан, эп тютемекте.
Саабэ апте сигарыны унуткъан.
— Сабалар хайырлы олсун, Саабэ апте! — дедим яваштан.
О, абдырап, манъа чевирильди.
— Не тюшюнесинъиз?
Не къасеветинъиз бар?
Дюнья ойле дегиль де, бойле къурулгъаны ичюн кедерленмек керекмей!
— Ах, балам!
Тюшюнмеге себеп азмы?
— Тюшюнмеге... эбет, себеп чокъ, — онынъле разы олдым мен, — лякин, афу этинъиз, мени меракъландыргъан бир меселе бар.
Сизинъ эвинъизге куньдюзлери къызлар келип кетелер.
Оларны окъутасынъыз, мен билем.
Сёйленъиз, къызлар элифбени билелерми?
— Ёкъ.
Къызлар ариф танымайлар.
Мен Къуранны окъуйым, олар окъугъанларымны хатирде туталар.
Сонъра текрарлаймыз.
— Тек шумы?
— Ёкъ.
Намаз къылувны да огретем.
«Худжур шей... — деп тюшюндим мен. — Арифлерни бильмей, Къуранны насыл окъумакъ мумкюн!» Саабэ меним фикримни бильген киби:
— Бунда ич муреккеп шей ёкъ, — деди манъа. — Истесенъиз, сизге де огретейим!
— Озюнъиз, Саабэ апте, элифбени билесинъизми?
— Билем.
Бабамдан огренген эдим, — деди Саабэ.
Антери устюндеки сигар кулюни къакъып, оджакъ башында ерге тюшюрди. — Бабам... вакъытсыз вефат этти.
О, Абдулла байнынъ Харьковдаки тюкянында кяя эди.
Онынъ сонъки сёзлерини эшиткен сонъ, геджелейин менимнен енъи акимиет хусусындаки муляазаларынынъ насыл эсаста шекилленгенлерини анъладым.
О, тюневинки ашны соба устюнде къызыдырып, огюме къойды, мен ашадым.
Саабэ аптеге де буюрмасыны теклиф эттим, о истемеди.
«Янъчыкъ ашадым... токъым», деди.
Эр алда, аштан онъа да къалдырдым.
«Бельки менимнен юзь-юзьге отурып ашамагъа чекинедир, мен ёкъ вакъытта къапынсын!»
Озюм мектепке джонедим.
Саабе аптенинъ эви койнинъ куньдогъушында, аркъасы Багъатыр почта ёлуна чыкъа.
Шимди мартнынъ сонъки афтасы.
Гедже юфкъа къар ягъды.
Ерни орьтти.
Адам акъыллы къар, яхут ягъмур, ничюндир, ягъып оламай.
Койнинъ къарт кишилери джума куню Къуш Къая этегинде къырмызы кетен корьгенлер.
Буны берекетсизликке ёрайлар.
Эали къартларнынъ икметли риваетлерине алышкъан, инана.
Мектепке башкъа ёлнен кеттим.
Ашагъы маалледе демирджи Сеит-Абланынъ эви беттеки коньделен ёл бою, деренинъ сагъ ялысындан кечип, Исмаиль эфендининъ эви огюндеки аттырмагъа келип чыкътым.
Юксек бенттен ашагъы сычрагъан сувдан дере ичинде дешетли инъильти ве сув думаны асыл олгъаныны сейир эттим.
Мектепке вакъытындан эвель кельдим.
Талебелер бирер-экишер ёл-къапудан азбаргъа кирмектелер.
Дут тереги янында токътап, оларгъа козетип турдым.
Меним декабрьде ильки корьген балаларым бойле дегиль, кийимли, арекетчен, шенъ эдилер.
Шимди тюшюнджели, далгъын олдылар.
Эвельки арарет, чаялыкъ ёкъ.
Балалар манъа селям бере, юзюме бакъмай, сыныфкъа кирип кетелер.
Черелери солукъ.
Оджалар одасына кирдим.
Яя эфенди ялынъыз озю отурмакъта.
Мени корьген сонъ кулюмсиреди.
Севинди.
— Насылсынъыз, оджам? — дедим онъа.
Яя муаллимни корип, севиндим. — Корюнмейсинъиз!
Байрашевскийнинъ юзю бирден джиддийлешти, тюшюнджели олды.
— Уездден адам келип кетти... — деди Яя эфенди. — Онынъле берабер эдим.
Вазиет агъыр, Абдурешид!
Шура акимиети буюк мемлекетке саип олды, ама, мемлекетнинъ озю йыкъыкъ, харабе алда.
Укюмет вазиетни тюзельтмек ичюн чарелер корюв пешинде.
Уезд векилинен Багъатыргъа бардыкъ.
Анда кооператив тюкяны, бизим койде окъув эви ачмакъ истениле.
Кооператив ичюн сатыджы тапылды, эсап-къасап ишлеринден анълагъан адам ёкъ.
Манъа анда мувакъкъат бухгалтер ол дейлер.
— Махульдюрден Багъатыргъа къатнапмы?
— Эбет!Ойле!
— Бизим койде кооператив ачылмайджакъмы?
— Шимдилик... эки кой ичюн бир тюкян кяфи танылды, — деди Байрашевский. — Багъатыр, эр алда, бизим койден буюк.
Исмаиль эфенди кельди.
Яя оджа онъа кооператив хусусындаки енъи хаберни сёйледи.
— Хатиримден бир шей чыкъкъан, — деди Яя оджа, манъа чевирилип. — Дут багъчанынъ ашагъысында, копюр янында волость хастаханеси ачыладжакъ.
Экимлер энди азыр.
Бинасы да донатылып битмек узьре.
Исмаиль эфенди енъи хаберлерден хошнут къалды.
О, асыл да, енъи акимиеттен ялынъыз хайырлы ишлер беклемекте.
Бу эснада ичери Сафие оджапче кирди.
Чересининъ айдынлыгъындан сезильди ки, енъиликлернинъ эписинден хабердар.
О, пальтосынынъ садефлерини чезмекте олды, дерске чанъ къакъылды.
Мен сыныф дефтерини алып, оджалар одасындан чыкътым.
Софа озю кенъ ве узун.
Огю джамлы.
Сыныфнынъ къапусына якъынлагъанда, айланмада козюме дюльгер Алядин акъай чалынды.
Мен онынънен якъыным.
Койге кельгенимнинъ ильки куньлеринде экимиз достлаштыкъ.
Ачыкъ къальпли, намуслы... темиз адам.
Янына бардым.
Эренделенильген узун тахталарны ортадан бычмакъта.
Янашасында балтанен ёнулгъан къыскъа юке агъачлары бири-бири устюнде къаланып къоюлгъан.
Аякълары уджунда чот, кельпедин, чёкюч, козев яталар.
Ири къуту ичинде чешит мыхлар.
Устанынъ сачы-сакъалы къырмызы, озю кевдели... бу адам Барининъ бабасы ола.
Селям бердим.
Ал-хатир сораштыкъ.
— Исмаиль эфенди ялварды... — деди дюльгер, — софанынъ табаны чюрюди, первазлары сынды, келип тюзетмесенъ, олмайджакъ, деди.
Кельдим.
Софанынъ аркъасы юксек ве ачыкъ.
Алла косьтермесин, бу ерден балалардан бири йыкъылса... эли-аягъы сынаджакъ.
Тюзетмеге, эльбет де, тюзетирим, ве лякин онынъ ичюн къалын пелит тахтасы керек.
Пелит къайда?
Онынъ ичюн чана атлы иле дагъгъа кетмек керек.
Пелит олмагъан сонъ, не япайым?
Курючтен ясайым. — Алядин акъай бу ерде лафыны болип, мени янъ корьген киби, юзюме ялкъ этип бакъты. — Эр кунь къапумыз огюнден кечип мектепке кетесинъиз, якъында эвге кирмединъиз! — деди манъа. — Бари эвдеми, дегильми, фаркъы ёкъ.
Акъшамлары келинъиз... кимерде авгъа чыкъам, эвде тавшан эти ола, — къарт кульди.
Кулюшинде мана бар эди.
Иш тавшан этинде дегиль, тавшан авы акъкъында оладжакъ зевкълы икяеде... къарт оны яраштырып айтмагъа биле.
— Эвалла, Алядин агъа! — дедим мен. — Къысмет олса, келеджек джумаларнынъ биринде айланырым!
Дюльгер башкъа усталарнынъкине бенъземеген эки къатлы, узун бычкъынен тахталарны бычып къалды.
Мен дерске кирдим.
Талебелер, эр вакъыттаки киби, мени, аякъкъа къалкъувнен къаршылап алдылар.
Биринджи сыныф энди элифбени огренди.
Мен тахта узеринде: «Яшасын шуралар акимиети! Яшасын Ленин!» деп яздым.
Бу сёзлерни биринджи сыныф талебелерине дефтерлеринде язмакъны вазифе этип бердим.
Ачыкъ-айдын ве дюльбер арифлернен темиз язмакъ кереклигини анълаттым.
Сонъра, экинджи сыныфнен мешгъуль олдым.
Талебелерге окъув китабыны ачмакъны риджа эттим, олар чанталарындан китапны чыкъарып, ачкъан сонъ:
«Къана, Эмине! Сен окъу! — дедим Мемед-Алининъ къызына, китаптаки ийлекяр тильки масалыны косьтердим.
Оджа бу ерде икяесини токътатып, манъа кулер юзьле бакъты.
«Бу тарих хатиринъиздеми?» деп сорады менден.
«Тарих, эбет! — дедим мен, — эписи хатиримде!
Лякин бу биринджи сыныфта олгъан ал дегильми?» «Ёкъ Экинджиде...» — деди Абдурешид оджа.
Ве девам этти.
Эминенинъ бабасы тюрк, анасы украиналы.
Эмине анасына бенъзей.
Сыныфта талебелер рус тилинде лакъырды этмеге бильмейлер, Эмине биле.
Озю де сизинънен бир раледе отура, экинъиз де докъузар яшында эдинъиз.
Эмине сизге саташмагъа севе тургъан: «Аджи-гуджи, мандалач!Аджынынъ къызыны ал да — къач!» деп эриштире эди сизни.
Бир дефа бу сёзлернинъ манасы не экенини сорадым.
Эмине айтып оламады.
Лакъырдымыз кеч баарь вакъытында эди.
Къыз мектеп азбарында исар янындаки отлар арасындан бичимсиз бир осюмлик тапып кетирди, онынъ узун, къаверенкли сапы олып, уджунда беяз, йымшакъ юньден томалакъ башы бар эди.
Оны козьлери севиесинедже котерип тутты: «Аджи-гуджи мандалач, аджынынъ къызыны ал да — къач!» деп юньлю башкъа уфюрди, устюндеки юньлер учып-дагъылып кеттилер, юньлернинъ бир къысымы къалды.
«Бу — аджы къартбаба!» — деди Эмине.
«Аджы-гуджи мандалач, аджынынъ къызыны ал да — къач!» деп экинджи дефа уфюрди — юньлер эписи ёкъ олып кетти.
Бу — аджы къартана!»
Къыз къыраиттеки масалны эджелеп, созып, чокъ сёзлерни янълыш ургъунен окъуды.
Эр бир сёзюни тюзетмеге меджбур олдым.
Окъуп битиргендже къыз ёрулды, къызарды, терледи.
«Санъа, Эмине, эвде къыраитни чокъча окъумакъ керек, — дедим онъа, — лакъырдынъ гузель, окъувынъ украин аэнкинде олып чыкъа».
Айны масалны о куню сизге де окъуттым.
Башындан гузель окъуп кельдинъиз, «...чайырда Сефер-Али акъай, лескери омузында, чалыгъа якъынлагъанда, ичинден тильки чыкъты, дув-бабам, къачты.
Сефер-Али чалынынъ пытакъларыны ачты, не корьсюн?
Тильки эвден кетирильген уйлелик емек богъчасыны йырткъан, ичиндеки ашны ялап къойгъан».
Бу ерде...«дув-бабам», ничюндир, сизинъ ошунъызгъа кетти: «шыркъ этип кулип йибердинъиз!
Кульгенде, окъугъан сатырларынъызны гъайып эттинъиз.
Оларны къыдырып тапкъан сонъ фикирлеринъизни бирден топлап оламадынъыз.
Бу арада Эмине къулагъынъыз тюбюнде яваштан: «Аджи-гуджи... санъа не олды?
Дув бабам деп... оламайсынъмы?» дие пысырдады.
Сиз къызыштынъыз, омузынъызнен къызны тюрттинъиз, къыз четке къакъылгъанда, тирсеги рале устюндеки мерекеп шишесине тийди, шише йыкъылды, тыгъырып къызнынъ тизлери устюне тюшти.
Шише ачыкъ эди, мерекеп акъып, енъи антерини былаштырды.
Эмине пек ынджынды, агълай-агълай, дерстен чыкъып кетти.
Мен къызгъа бир шей айтып оламадым.
Токътатмагъа да ынтылмадым.
Эмине акъыллы, гузель къызчыкъ.
Дюльгернинъ кендже огълу да... — оджа манъа ийлекяране кулюмсиреди, юзю къызарды. — Эбет!
Дюльгернинъ кендже огълу да сыныфта осал талебелерден дегиль эди.
Экинъизни де дарылтмакъ истемедим.
Ама Эмине — Мемед-Али бейнинъ къызы.
Оны акъаретлеген кишини джезасыз къалдырмакъ мумкюн дегиль.
Мен озюмни сизге пек ачувлы косьтермек ичюн, атта къулагъынъыздан тутып, эки кере бурдым, къулагъынъыз къып-къырмызы олгъаныны сезген сонъ, сизни аджыдым, лякин озюм:
«Сен не яптынъ? — деп джекирдим устюнъизге. — Биринджи кере кийип кельген енъи антерини харапладынъ!
Айып дегильми санъа!»
— Я онъа... — дединъиз сиз, инатланып, — Эминеге айып дегильми?
Озю окъумагъа бильмей, манъа огрете.
— Огретмей.
Санъа ярдым этмек истеди.
Сен эдепсизлик яптынъ!
— Антери былашкъан олса, башкъасыны кийсин! — дединъиз сиз ачувлы чере иле. — Оларда енъиси чокъ.
— Тиль къайтарма! — дедим мен сизге.
Чюнки сизни къатты джезаламагъа борджлу эдим. — Тиль къайтарсанъ... бабанъны чагъырып кетиририм.
О, шимди мектепте.
Сенинънен озю лакъырды этер, — озюм энъкъастан къапугъа таба юрюш эттим.
— Керекмей... — деп къычырдынъыз сиз. — Бабамны чагъырманъыз!
Дюльгер къышымлы адам.
Фена адетлерни севмей.
Осал къылыкълары ичюн балаларыны къатий джезалай тургъан.
Сизге бу белли эди.
— Ойле олса, чыкъ, кошеде тур! — дедим сизге.
Озюнъиздеки ачувны зорлукънен енъип, кошеге барып турдынъыз.
Апрель кельди.
Чайырлардаки экинлер ер астындан баш котерип, ягъмур бекледилер.
Ягъмур бир къач керелер сепелеген олды, топракънынъ теренлигине синъип оламады.
Кунеш ерни къыздырды.
Экинлер бир къарыш котерильдилер.
Ялы бою эалиси ачлыкъ чеке деген хабер эшитильди.
Чокъкъа бармай койде, юксек дагълардан, Аутка богъазындан кечип кельген юзлернен ялыбойлу эркеклер ве къадынлар пейда олдылар, олар эв-эвден юрип, омузларындаки богъчаларындан штан, кольмек, пальто, камзол, чекмен чыкъарып, бир саан унгъа, богъдайгъа, ярым чавдар экмегине, бир окъкъа кепекке денъишип, бунъа да шукюрлер этип, эвлерине къайта эдилер.
Ялыбойлуларнынъ келип кетювлери чокъкъа сюрмеди, чюнки эрзакъ тезден бизим койнинъ эалисинде де битти ве ачлыкъ ялынъыз Ялы боюнда дегиль, бизим койлерге де кельди, о, чокътан-чокъ кишилерни койнинъ ашагъысында почта ёл четиндеки мезарлыкъкъа алып кетти.
Гъарип койлюлер... ич де ольмек истемедилер.
Эвде ашалмасы мумкюн эр шейни, атта эски чарыкъларны тасмалары такъымынен хорлар устюнде къавурып еген сонъ, дере бойларында, чайырлардаки къоралар тюбюнде оськен тюрлю кокатларны топлап, эв азбарларындаки эхлий айванларны тутып, дагъларда тесадуфен расткельген кимнинъдир сыгъырыны, атыны (акъибетини тюшюнмей) сойып-ашап, ойледже, аятларыны къуртармагъа тырыштылар.
Эписи бир, чокъусы къуртарып оламадылар.
Эр кунь учь-дёрт адам ольди.
Кимерде оларны дефин этмеге сой-соп тапылмады.
Пек чокъ эвлер саипсиз къалды, оджакълары сёнди.
Сюкют къаралтылар яваш-яваш йыкъылды, харабеге чёкти, устьлерини от бийледи.
Койнинъ мушкюль вазиети дагъдаки къачакъларнынъ ве айдутларнынъ эалиге мунасебетлерине тесир этти, койнинъ дживарларында гизленип, айланып-уйрюлип, геджелери адамлар уйкъуда экенде, апансыздан эвлерини басып, бир чанакъ мысырбогъдай унуны, бир такос питесини тутып алып кетювлер сыкълашты.
Бойле куньлернинъ биринде Сеит-Умер Асан огълу ве онынъ достлары дагъдан, эллери аркъаларында багълы эки къачакъны алып кельдилер.
Бири татар, дигери Алла бильсин, насыл миллет, экиси де азгъан-тозгъанлар.
Татар къачагъы эскандронлы.
Аякътан яралы.
Бари оларнен лакъырды этти, сонъра Багъатыргъа, кой шурасына ёллады.
— Алты адам эдилер, — деди Сеит-Умер, — ярым кунь атыштыкъ.
Дёрдю танърыларына къавушты.
Экиси теслим олды.
Бу вакъиадан сонъ Сеит-Умер койде корюнмеди.
Къайда экенини де кимсе бильмеди.
Бириси: «Тотайкойге окъумагъа кетти...» деди, дигери: «дагъда атышмаларнынъ биринде эляк олды».
Ачлыкъ дурулмады.
Мектепте талебелернинъ сайысы телюкели алда эксильди, дерске зар-зорнен кельгенлернинъ эксериси ачлыкътан шишти-копьти.
Оларда оджанынъ сёзлерини динълемек, анъламакъ ичюн меджал ёкъ эди.
Адамлар ачлыкъкъа къаршы тюрлю усулларнен курештилер.
Бири еди козьлю тютюн араныны ярым чувал унгъа сатты.
Дигери резина копчекли, енъи леленкасыны бир пуд мысырбогъдайгъа берди.
Элиндеки аз-чокъ алет-эдаватыны берип, джаныны къуртармакъ истегенлер чокъ эди, ама алмакъ имкянына саип кишилер гъает аз экенлигинден, зеваллы кишилер шефкъатсыз ачлыкъ панджалары алтында джан бердилер.
Йигирми биринджи сененинъ язына къадар маариф шубесинден бизге иш акъкъы оларакъ эки ша берильмеди.
Мемед-Алининъ ве Ислям байнынъ ашханелеринден йиберильген емеклер къытылды-къытылды, ниает, текмиль кесильди.
Мен, Яя эфенди ве Сафие ханым ачлыкъта къалдыкъ.
Июльде Исмаиль эфендининъ риджасына бинаэн, бизге бирер окъкъа хамса ве повидло берильди.
Башкъа шей корьмедик.
Не акъча, не де эрзакъ.
Окъув йылы биткен сонъ, шеэрде оджаларнынъ бильгилерини юксельтюв курсу ачылды.
Енъи маариф шубеси мени окъувгъа ёллады.
Курста эки юзден зияде татар оджасы топландыкъ.
Емеклер фена.
Куньде бир тилим экмек, уйлелик бир чанакъ шорба.
Сабалыкъ ве акъшамлыкъ — чай.
Бу курскъа Умер Ипчи де кельди.
Учь кунь окъуды, ачлыкъкъа чыдап оламай, курсны быракъып, Багъчасарайгъа къайтты.
Къыркъкъа якъын оджа ашларнынъ феналыгъы себебинден, курсны ташлап кеттилер.
Мен ачлыкъкъа чыдап, курсны битирип, Махульдюрге бир даа бармамакъ ичюн емин этип, Багъчасарайгъа кельдим.
Лякин бир кунь Исмаиль эфендиден ве Яя Байрашевскийден эвимизге мектюп кельди.
Койде меним ичюн бир чувал чавдар азырлап къоюлгъаныны бильдирип, койге мытлакъа къайтып келип, оджалыгъымны девам этмемни ялвармакъта эдилер.
Арифмемет агъам, мектюпни окъугъан сонъ, Махульдюрге къайтып бармамны талап этти.
«Бир чувал чавдар... шимди бу къадар нимет кимде бар?» деди.
Джаяв Махульдюрге кельдим.
Байрашевский мени озю яшагъан эвнинъ бир одасында ерлештирди.
Ильки кунюмде софа ичинде меним ичюн берильген бир чувал чавдарны корьдим.
О, къадар севиндим ки, о вакъыттаки алымны шимди сизге айтып, анълатып оламайджагъым.
Бир чувал чавдар!
Бу — тасавургъа сыгъаджакъ шей дегиль.
Лякин башкъа ишлернинъ эписи — эски амам, эски тас...
Торба ичине ярым пуд чавдар къойып, Гъаврдаки Зекирья тюркнинъ дегирменине барып ун чектирип кельдим.
Эр кунь пите пиширип ашадым.
Шай этип, экмекке тойдым.
Давушым, юрюшим денъишти.
Мааш кене ёкъ.
Яя эфенди ве Сафие ханым пек яш дегиллер, эппи аятий теджрибеге саиплер.
Ама кечинмеси оларгъа да къыйын.
Тарлаларда экинлер къуруды.
Берекет беклеген эалининъ умютлери эляк олды.
Сонъра кузь кельди.
Аджджы еллер эсип, азгъын койлюлерни титретти.
Кит-ките терилер сюеклерге япышты.
Адамларны эр ерде эджель такъип этти.
Эп почта ёл бетке... мезарлыкъкъа сюйрекледи.
Мектептеки дерслерге беш — алты талебе къатнай.
Аллы адамларнынъ балалары.
Оларда мектепке келип кетмек ичюн такъат бар, окъумакъ ичюн истек ёкъ.
Оджанынъ эвге берген вазифелери эксерий алларда эда этильмей.
Оджаларнынъ озьлеринде де дерс бермек ичюн бедений ве рухий кучь зайыфлады.
Тасиль-тербие тертиби бозулды.
Бир джума куню къушлукъ маалинде мен дюльгер Алядиннинъ эвине бардым.
Бу аиледе сонъки сефер не вакъыт булунгъанымны унуттым.
Мен: «сизинъ бабанъызнынъ», «сизинъ эвинъизге...» деп отурмайым, «дюльгер Алядиннинъ» деп кечем, чюнки Алядин акъай сизинъ бабанъыз, Бари — буюк агъанъыз экени окъуйыджыгъа, зан этсем, къонушувымызнынъ баш къысымында, изаатсыз да, анълашылды.
Махульдюрде, башкъа дюльгер Алядин ёкъ эди. — Азбаргъа кирдим, таш мердивеннинъ биринджи басамагъына котерильдим дегенде, софада Мунтеа апте пейда олды, мени корип, самимий севинч иле кулюмсиреди.
— Эй, Аллайым! — деди о, эллерини кокюси устюнде хачлап. — Бу ким?
Алядин агъасыны зиярет ичюн бир йылдан бери вакъыт тапып оламагъан Абдурешид оджамы?
Эстагъфирулла!
— Шубесиз... — дедим мен, — онынъ озю.
Ойле козьлернен бакъасынъыз ки, Мунтеа апте, гуя мени керчектен де сагъынгъансынъыз!
— Айса?
Сыгъынмай, не яптыкъ?
Аякъкъапларымны чыкъараяткъан вакъытымда, аралыкъ къапудан ичериге козеттим.
Анда кимсе корюнмеди.
— Бари агъа эвдеми?
— Ёкъ! — деди Мунтеа апте, — танъда турды, къыскъа тюфегини омузына алды, ап-ач чыкъып кетти.
Галаснойда иши бар экен.
— Мен Мунтеа аптенинъ лафыны эвеля анъламадым, бираз тюшюнген сонъ фаркъына бардым.
Махульдюр къартийлери зевкълылар.
Башкъа тильдеки сёзлерни озьлериндже айтмасалар, ич олмай.
Мунтеа енъге, акъикъатта, волость идаресинде... демек истеди.
Волость идареси Дут багъчанынъ ашагъысында копюрнинъ аркъасында.
— Алядин агъа да ёкъмы?
— Бар!
Ничюн олмасын?
— Мунтеа апте, ичери буюрмамны риджа этти, озю азбаргъа чыкъты, килернинъ артында гъайып олды.
Багъчада дюльгерни къыдырмагъа кетти, гъалиба.
Мен ичери кирдим, софада абдестлик янында турдым.
Эки къатлы эв.
Ашагъыдаки одаларнынъ диварлары таштан къаланылгъан.
Экинджи къат... читнен орюлип, ичтен ве тыштан сывалгъан, акълангъан.
Къышта юкъары одаларда сувукъ олса керек.
Дюльгер озю ве Мунтеа апте биринджи къатта яшайлар.
Биринде озьлери, дигеринде богъдай ве ун анбары, хамур текнеси, бакъыр леген ве саире эдават булуна.
Эвнинъ тюбю сары балчыкънен сылавлы.
Биринджи къат одаларына магъаз дениле.
Огъуллар... — бу сиз ве Юнус, экинъиз оласынъыз, чюнки Бари Махульдюрде чокъ корюнмей, Абдулмеин исе Насвернде яшай эди, — огъуллар къыш геджесинде экинджи къатта кучюк ода ичинде бир къалын ёргъан астында экиси бастырылып яталар, экинджи къатнынъ дигер одаларында алма, армут, ювез, акълап, къызылчыкъ, фындыкъ, джевиз тутула.
Къышта аранда пек сувукъ олса, Алядин акъай яш бузавны магъазнынъ экинджи ханесине кетирип, кийиз устюне яткъыза, эски ёргъан иле устюни орьте.
Оны озь эвляды киби эйбетлей, геджелеин дефаларджа тёшегинден турып, бузавны кирип бакъа.
Устю ачыкъ олса, къапата.
Язда огъланлар юкъары софада, тахта устюнде геджелейлер.
Азбар ичинде тюрлю джыныста, ольчюде ве шекильде бычылгъан яхут ёнулгъан агъачлар яталар.
Араннынъ бир козюнде ири тезья тура, янында, ерде ёнгъалар, шыкъламалар, талаш сачылгъан, иш алетлери кошеде диваргъа асылы.
Устанынъ ишханесининъ огю ачыкъ.
Дигер больме чит иле орюли, ичинде, тобан, пичен булунмакъта, сыгъыр ве бузав бу больме ичинде яшайлар.
Мен не айтам?
Сыгъыр ве бузав... булардан шимди эсер ёкъ, эки йыл эвельси ойле эди.
Бугунь ачлыкъ, ёкъсуллыкъ.
Адамларнынъ къыяфети кеманеге бенъзей.
Мунтеа апте дюльгерни етеклеп алып кельди.
Магъазнынъ кишилик одасына кирип, отурдыкъ, ал-хатир сораштыкъ.
Оданынъ пенджереси огюнде дут тереги тура.
Онынъ чыплакъ даллары къарнен орьтюли.
Ичериде сетлер устюнде миндерлер тёшели.
Диварларгъа пуллу, ири ястыкълар таялы.
Ерде къалын кийиз.
Соба дувулдап яна, ичиндеки чам одунлары кимерде дешетли давуш иле чатлайлар.
Эвнинъ саиби къуру беденли, ешиль козьлю киши.
Хына ренкли сачы-сакъалы енгильден чаларгъанлар.
Устюнде учкъурлы штан, тегиз якъалы кок кольмек, юкъарыдан эки садефи чезик, кокюси юньлюдже.
Арекетлери ве бакъышлары араретли.
— Къайда эдинъиз, Алядин агъа? — деп сорадым ондан.
— Багъчада... бираз ер къаздым, — деди уста.
— Бу къыш-къыямет кунюндеми?
— Эбет!
Къыш-къыямет кунюнде... — деп тасдыкълады дюльгер сёзлеримни. — Кузьде топракъ астында къартоплар къалгъанлар.
Шимди умют этильмеген нимет.
Кечинмек къыйын олды, оджа!
Берекет берсин Абдулмеинге!
Онсуз алымыз не олур эди, бильмейим!
Дюльгернинъ ортанджы огълу Абдулмеин, агъасы Бари киби, джиан муаребесинде атлы аскер полкунда хызмет эткен.
Бердичев янларында башындан агъыр яраланып, лазаретте узун муддет тедавий олунгъан сонъ, арбий хызмет ичюн келишиксиз танылып, ордудан эвге къайтарылгъан.
Махульдюрде бир талай булунгъан сонъ, Коккозь коюндеки Сеит-Джелиль Халиль огълунен достлашып, Насвернде (Северная) хан азбары сатын алгъан.
Насвернде ортакълыкъ мейва тюкяны, Севастопольнинъ озюнде аршин мал тюкяны ачкъанлар.
Бойле этип, Абдулмеин белини котерген, эппи сермае саиби олгъан, озюнинъ ачлыкътан зары олмагъаны алда, Махульдюрдеки анасына, бабасына ве къардашларына да ольмей къалмагъа ярдым этмекте.
Оларны невбет-невбет озь эвине кетирип, айларнен акъикъий аш иле бакъа.
Бири вуджутча эппи пекинген сонъ, койге къайтып келе, Насвернге дигери кете.
Кимерде Абдулмеин эвге эрзакъ ёллай.
Бу себептен дюльгернинъ аилеси шишмеди-копьмеди.
Ама токъ да олмады.
Алядин акъай озю беджерикли адам олмаса эди, аилеси бельки, ялынъыз Абдулмеинден корьген ярдымы саесинде ачлыкътан къуртулып оламаз эди.
Дюльгер дагъларда, къырларда юрьди, тюрлю кийик мейва джыйды, эскенджеде шыра сыкъты, петмез къайнатты, арткъачыны мысырбогъдай унуна денъишти, ойле этип, дёрт тамакъны яшатты.
Эминим ки, бу чарелер де аилени амансыз зевалдан къуртарып оламаз эди.
Бир кунь эвинъизге бир адам келе, — мен о вакъытта энди коюнъизден кеткен эдим.Бу вакъианы манъа, секиз йылдан сонъ, Багъчасарайда хан азбарында корюшкенде, Бари агъа озю сёйледи. — Кельген адам Исмаиль Акъкъий эфенди экен.
Муаллим, килер ичинде эв хызметинен мешгъуль Мунтеа аптенинъ янашасындаки курьсюге отура.
— Сизге муим риджа иле кельдим, — дей онъа, — эджнебий мемлекеттен ачларгъа ярдым ичюн кельген ундан джемааткъа экмек пиширмек, яни куньде учь кере хамур басып, миндирмек, учь дефа печни якъып къыздырмакъ, сизинъ ири печ ичине учь дефа экмек къойып пиширмек зарур.
Бу къолай ве... бир адамнынъ арджы иш дегиль.
Ондан да башкъа, бу хызмет ичюн ишанчлы адам керек.
Сиз, Мунтеа апте, мен билем, намуслы къадынсынъыз.
Бу иш сизинъ къолунъыздан келир.
Мен сизге ишанам дей Исмаиль эфенди.
Этрафта ачлыкъ, олюм зуур этмекте.
Бутюн резалет — олюм тарафында, бутюн итибар — аят тарафында.
Насыл этер де, аятны сайлап алмазсынъ?
Мунтеа апте разы ола ве эртеси куню биринджи печни якъа.
Исмаиль эфенди Мунтеа аптеге хызмети ичюн эр печтен бир экмек бермеге разы ола.
Шай этип, Мунтеа апте аиленъизни ачлыкътан, олюмден къуртара.
— Догърумы?
Иш ойле олгъан эдими?
— Эбет!
Эбет! — дедим мен ве устюме къайнакъ сув тёкюльген киби олды.
Къальбимни дешет алды, аджизлик ичинде айкъырып йибере яздым. — Тыпкъы ойле олгъан эди! — дедим оджагъа. — Анам, башкъалар киби, азгъан-тозгъан, лякин уфакъ-тюфек ишлер ичюн такъаты етерлик, бедбахт къадын, о, вакъытта гедже-куньдюз, бир эсире киби чалышты.
Куньде учь экмек къазанды.
Бизге аят багъышлады.
Мен дюльгернинъ эвинде мусафирликте экенде, не Исмаиль эфенди, не Мунтеа апте ве не де мен озюм ачлар ичюн аш ве экмек пиширюв имкяны оладжагъыны тасавур биле этип оламагъан эдик.
Меним вакъытымда эджнебий мемлекеттен ярдым лакъырдысы олмады.
Дюльгер бана багъчада ер астындан къазып чыкъаргъан быралкъы къартопларыны чоюн къазанда пиширди.
Мунтеа апте баят мысырбогъдай пите парчасы тапып кетирди.
Отурып ашадыкъ.
Къартопны ашагъан ве ичимиздеки къан, дамарлар бою юре башлагъан сонъ, уста манъа гизлиден бир къач керелер козеткенини сездим.
Гъалиба, бир шейлер айтмакъ истей, айтып оламай.
— Коюмизге кельгенинъиз не къадар вакъыт олды, Абдурешид оджа? — деди, ниает.
— Бир йылдан зияде, — дедим.
— Хызметинъиз ичюн девлет сизге акъча чокъ берсе керек?
— Акъча?
Хайыр! — дедим мен, — манъа бир чувал чавдар берильди.
— Тек шумы?
Бир йыллыкъ эмегинъиз бир чувал чавдар эттими?
Устанынъ суалини тасдыкълап, башымны огге къакъытмагъа утандым, огюме бакътым... сустым.
— Балаларымызны окъутасынъыз, талим-тербие бересинъиз.
Бизлер, койлюлер хызметинъизден гъает мемнюнмиз! — деди дюльгер, бир талай индемей отурды, сонъра:
— Бир чувал чавдар... — деп текрарлады, меним сёзлеримни. — Оджаларны бойле акъаретлемек мумкюнми?
— Афу этинъиз!
Бир окъкъа хамса да берильди.
Хатиримден чыкъкъан.
Дюльгер козьлерини оджагъа тикледи, джылп-джылп бакъты.
— Девлет енъи, эали ач, — дедим мен. — Акимиет пекинмек, кучюни топламакъ керек.
Онынъ къолунда даа маддий байлыкъ ёкъ.
Эр шейни енъиден къурмагъа меджбур.
Мемлекетнинъ кимер узакъ улькелеринде душман иле дженк даа битмей.
Уста меним сёзлеримни дикъкъатле динъледи, итираз этмеди.
— Мен озюм окъумадым.
Балаларым окъуп адам олгъанларыны истейим, — деди дюльгер. — Онынъ ичюн эр тюрлю федакярлыкъкъа азырым.
Биз мында, меним озь къолларымнен ясалгъан бу чардакъ эвде, къысмет олса, Мунтеа шерфенен берабер даа чокъ яшармыз.
Балалар окъусынлар.
Укюмет адамлары олсунлар!
Софада аякъ давушлары чыкъты.
Мунтеа апте алель-аджеле еринден турып, къапугъа чапты, лякин зембелек тыштан котерильди, ичери Мумине кирди.
Мумине бабанънынъ къыз къардашы... сизинъ алапченъиз! — деди.
Абдурешид оджа, манъа мураджаат иле, — хош черели юксек къадын.
Кучюджик чагъында бабасынынъ тютюн тарласында ишлеп, бу койдеки аятнынъ шефкъатына ве хышымына алышкъан.
Ислям байгъа къоджагъа чыкъкъан сонъ дёрт огълан ве дёрт къыз догъургъан, бойле ири аиле саибилиги девринде, шубесиз, учь атлы файтонгъа отурып, бир дефамы, экими, Ай Петриден кечип, Ялы бою шеэрлерни зиярет этип кельген, ама озюнинъ кечмишини унутып, юксек вариетли омюрге текмиль берилип, байлыкътан ферах корьмеген, койнинъ озюнде эвель-эзельден укюмран аятнынъ къаиделеринен яшап кельген.
Кимерде Муминенинъ хатирине сою-сопу тюше.
Агъасы Алядинден, аптеси Зеидеден башкъа, догъмуш кишилери ёкълугъы себебинден, бу эвге силягъа келювни унутмай.
Мумине аптенинъ эви, юкъарыда тариф эткеним киби, Къыр устюнде, яни деренинъ сагъ ялысында, дюльгерлернинъки — деренинъ сол ялысында, койнинъ батысында.
Агъасынынъ ве енъгепчесининъ сагъ-селямет экенлерини, онъа озь эвининъ пенджересинден бакъып бильмек де мумкюн, чюнки дюльгернинъ эвининъ эки софасы Муминенинъ пенджересине бакъа.
Эвде ким, не иле мешгъуль... узакътан эписи корюне.
Лякин Мумине онъа озь эвининъ пенджересинден бакъмай, деренинъ сол ялысындаки эвге аселет келип, агъасынынъ ве енъгепчесининъ хатирлерини сорап, бойледже, озь эвиндеки шаматалы аиленинъ тасасындан, аз вакъыткъа да олса, раатлана.
Бу сефердеки зияретинде Мумине апте манъа расткельди.
Юзь-юзьге корюшювимизге о, севинген киби дуюлды.
Мумине апте кельген сонъ мен эвге къайтмакъ ичюн аякъкъа турдым, сагълыкълашып, чыкъмакъ истедим, Мумине апте кеткениме разы олмады.
«Отурынъыз, муаллим эфенди! — деди манъа юксек незакетле.
— Дюньяда насыл енъиликлер бар, айтынъыз! Биз де динълейик!»
Эльбет де, эвге бир мусафир кельгенде, дигерининъ деръал чыкъып кетюви, медениетнинъ юксеклигинден делялет дегиль.
Бунынъ фаркъына бармакъ мумкюн.
О, себептен мен къайтып ериме отурдым.
Ама менде Мумине бикеге айтыладжакъ киби енъилик ёкъ эди.
О себептен индемедим.
Онынъ иле берабер къаве ичильген... (халкънынъ, эвинде бир тилим экмек ёкъ, къаве эр бир эвде тапыла?!) ве тютюн тайдарыны Сюйрен демиръёл станциясына алып барып, вагонгъа юклеп Мелитопольге ёллав хусусында эркек лакъырдысы олгъан сонъ, койнинъ бугуньки мешакъкъатлы вазиети узеринде сёз ачылды.
Мумине апте Ислям бай аилесининъ истикъбали ичюн къасеветленгенини дуйдурды.
— Алла эшкъына сёйле, агъа! — деди Мумине. — Бу атышувлар, бу бири-бирининъ гъыртлагъыны кемирювлер... бу ана-баба куньлери не вакъыт битеджек?
Дюльгер, аяткъа даима айыныкъ алда козетмеге бильген къыз къардашынынъ юзюнде аджизлик корип, айретке кельди.
— Насыл атышувлар?
Кимнинъ гъыртлагъына...? — деп сорады дюльгер. — Мен эр кунь дагъдам.
Анда теналыкъ...
атышув ёкъ.
— Теналыкъ... дагъдамы? — Мумине тааджипленди. — Эали дагъдан къача...
Эр бир чалы ичинде башкесер сакълы дей!
Сиз исе...
— Сакълы экени янълыш дегиль.
Ама атыш ёкъ.
Бир чапкъын энъкъастан бир къуршун атса, он айдут къолгъа тюшюджек.
О себептен къаялар арасында, къобаларда сюкюнетте булуналар.
Беклейлер... къырмызы орду Къырымдан Русие бетке чекильсе, булар дагълардан койлерге тюшеджек, эалинен эсаплашаджакълар.
— Эр кунь дагъда не ишинъиз бар, агъа? — деди Мумине. — Эвинъизде агъач къытлыгъымы?
— Иш агъачта дегиль!
Мен... джемаат камасъясындам.
Куньдюз къачакъларны авлаймыз, акъшам эвге къайткъанда ярым чувал фындыкъ джыйып алып келем.
Фындыкъ ерге тёкюльген.
Къабугъындан чыкъкъан.
Япракълар астында кербар киби ята.
Дагъда къачакъ чокъ... — деди дюльгер текрар, — лякин сюкют омюр кечирелер.
Оларгъа юксек давуш чыкъармакъ мумкюн дегиль.
Дюльгер ченъгесини кокюси узерине тюшюрди, азачыкъ кулюмсиреп алды.
Мумине бу кулькюнинъ манасыны анъламады.
О, агъасыны, асыл да, чокъ меселелерде анълап оламай.
Шунынъ ичюн ичтен, азаплы юре.
«Я Рабби!
Мен агъамдан не къыдырам?
О манъа насыл теселли бере биледжек? — деп тюшюнди шимди де. — Ораза тутмагъан, джамиге айда-йылда хатанен бир баргъан адам, манъа не ярдым этеджек?
«Къуту юварланды, къапагъыны булды».
Огълу учь йыл падиша ордусында алмангъа къаршы урушты.
Дёрдюнджи йылы большевик олып кельди.
Мунтеа апте: «Бари юваш, мераметли...» дей.
Айтмагъа келеми?
Омузында даима кесик тюфек, къолунда брезент чанта.
Мен агъам деп... бойле огъулнынъ бабасындан акъикъат бильмек ичюн кельдим».
— Атышувларгъа тезден аджет къалмайджакъ, — деди дюльгер.
Шура укюмети кельди мындан бир якъкъа кетмейджек.
Атышувларнынъ энди файдасы ёкъ.
— Бизлерге не оладжакъ? — Мумине, аралыкъ къапудан ичери кирген дере шувултысыны бастырмакъ ичюн юксек давушле сёйленмекте эди. — Къоджамнынъ ады Ислям бай... бойлелер енъи укюметнинъ къан душманы.
Ойле дегильми, агъа? — дюльгер соба башында сет устюнде, озюнинъ эбедий еринде отургъаны алда, сусмакъта эди.
Къыз къардашынынъ сонъки сёзлерине джевап бермеди.
Бермек истемеди.
Ислям помещик дегиль.
Къошарларда къышлагъан, отарларда отлагъан юзлер, бинълер атлары, къоюнлары, сыгъырлары ёкъ.
Бир къач тютюн тарласы, мейва багъчасы, тютюн араны... иште, бутюн мулькиети!
Дагълыкъ-ташлыкъ ичиндеки бу кучюк койде Ислямгъа, эльбет де, бай дейлер, чюнки онъа фукъаре демек мумкюн дегиль. — Ничюн индемейсинъиз, агъа? — деп къычырды Мумине, агъламсырап. — Сизден сорайым: бизим алымыз не оладжакъ?
— Укюметтен сорап бильмек керек, — деди дюльгер. — Мен уфакъ адамым, бир шей бильмейим.
Алтмыш йыл, элимде балтам, дагъ кесем, сенек, тырнавуч, анъгъыч ясап, чёллюкке алып кетип сатам.
Къазангъан акъчама богъдай, ягъ алып келем.
Ойле этип яшаймыз.
Зенгин олмакъ истедим, оламадым.
Санъа не айтайым, Мумине?
Эр кес насылдыр бир къанун, бир тертип иле яшай.
Сен беджерикли къадынсынъ.
Балалыгъынъда джесюр ве акъыллы эдинъ.
Мен сендеки къабилиетлерни яхшы билем.
Къаралтынъызны о къадар йылдан бери Ислям дегиль, сен идаре эткен олсанъ, ибретли аят кореджек эдинъиз.
Языкълар олсун, къаралтыны Ислям озю чевире кельди, ишлерни беджерип оламады.
Ялынъыз бай деген адны алып къалды.
Акъикъатта, Ислям ич бир вакъыт бай олгъаны ёкъ. — Дюльгер, ничюн бильмем, терен кокюс кечирди. — Алынъыз не оладжакъ.... оны шура укюмети биле.
— Я Бари?
О, шура укюмети дегильми?
Бельки волость идаресине бизим ичюн эки агъыз сёз айтыр!
— Ёкъ! — деди дюльгер. — Бари оны япмаз.
Къолундан кельсе биле япмаз. Эали де яптырмаз!
Дюльгерге къыз къардашы иле бойле кедерли мевзуда лакъырды этмек гъает мушкюль эди.
О себептен, озюнинъ даимий еринден къалкъып, азбаргъа чыкъты, килер сачагъы тюбюндеки тапшан устюне отурды, башыны эки авучы арасына алып, тюшюнджеге далды.
«Оларнынъ... къыз къардашынынъ ве киевининъ аллары не оладжакъ?
Мен не айта билир эдим!
Мумине меним къаным, теним... онынъ бедбахт олгъаныны истемейим.
Лякин Мумине йигирми учь йылдан бери Ислям байнынъ рефикъасы.
Койде бир йыл эвельси юзь берген алмашув эалидеки ичтимаий табакъаларнынъ ерлерини ресмий суретте даа тайинлегени ёкъ, лякин бу ишлер укюмет къурумынынъ тертибинден белли.
О, ишлер япыладжакъ... лякин даа вакъыт бар.
Эали эвеля гъае итибары иле пекинмек, шура девлетине ничюн хызмет эткенини анъламакъ, эмекчи адамларнынъ досту ким, душманы ким экенини бильмек керек.
Бундан сонъра укюмет халкъкъа адалет ве интизам иле яшамагъа ярдым этеджек.
Мумине козьлеринде къурып етиштирмеген яшларны марамасынынъ кенарына сильген сонъра, акъырындан аякъкъа къалкъты.
— Кетейим энди, — деди Мунтеа аптеге. — Эвде иш богъурдакътан.
Эписининъ башында озюм турмасам, олмай!
Сагълыкънен къалынъыз, енъгепче!
Сиз меним иле даима алидженапсынъыз!
Мен миннетдарым!
— Сагълыкънен бар, Мумине! — деди Мунтеа. — Меним де сенден хатирим хош.
Агъанънынъ сёзлерине ынджынма!
О, бираз тик мезеп... лякин къальптен темиз.
Сени севе, сенинъ ичюн къасеветлене.
— Сизинъ аджизленювинъиз ерсиз, — дедим мен Мумине аптеге. — Шура идареси бу куньгедже не фукъаренинъ, не де зенгиннинъ шахсиетине токъунмады. Кимсенинъ элинден мулькюни чекип алмады.
Мал-мульк саиплиги, заныма къалса, вакъыты иле къанун муджиби аль олунаджакъ!
— Я, балам, орталыкътаки бу зорбалыкъны корьмейсинъми? — деди Мумине апте, — Алан - аланны, тутан - тутанны!
Гуя машер куньлери!
— Койде, эльбет де, аят пек сакин дегиль.
Ама зорбалыкъ ёкъ.
Бар эди, битти.
Бир йылдан бери зорбалыкъны къайда корьдинъиз?
Бутюн зевал беяз ордунен берабер денъизге батты.
Сиз эки акимиетнинъ ишлерини бири-биринен къарыштырманъыз!
Керчек, кимерде анда-мында тюфек патлай... бунъа девлет алмашувы, яни инкъиляп дейлер.
Мумине апте меним сонъки сёзлеримни эшитмеген киби, индемей софагъа чыкъты.
Тапшан устюнде Алядин агъа ёкъ эди. Мусафир марамасынен юзюнинъ бир якъыны орьткени алда, ташлы, эниш азбар бою юрип, араба къапудан чыкъты, сонъра тар сокъакънен дере бетке энди. Бент эп къутурмакъта эди.
Койнинъ шаркъында, Багъатыргъа кеткен эниш аралыкънынъ къаршысында Абдулла байнынъ эки къатлы эви тура.
Аст ве усть софалары джамлы.
Дамы устюнде юксек учь дирек... диреклернинъ тёпелерине аллы-ешилли топузлар такъылгъан.
Саба кунеш догъса, о топузлар аджайип ренклерге кирип, балкъылдайлар.
Мен Абдулла байны, кой шура акимиети элине кечкен сонъ бир дефа корьдим.
Онынъ аяты эфсанеге бенъзей.
Койде бир ялкъылдап ала, сонъ гъайып ола, учь-дёрт ай джоюлып кете, бир даа халкъ оны, огюз араба юрип оламагъан ташлы ёлларда автомобиль устюнде корип, айретте къала.
Абдулла бай озюнинъ автомобилини, эксериетли, Коккозьдеки князь Юсуповнынъ сарайы азбарында тута, дейлер.
Абдулла — Ислям байнынъ агъасы... ама озю бай дегиль ве ич бир вакъыт олмагъан.
Махульдюрде ве Ислям байнынъ эвинде сийрек-сепелек олувынынъ себеби, экиси арасындаки битмез-тюкенмез шахсий мулькиет къавгъасыдыр.
Онынъ акъкъында койде тюрлю риваетлер юре.
Гуя, койге эки дефа полис хафиеси келип, оны къыдыргъан.
Бир кере Абдулла къолгъа тюшкен, пара берип къуртулгъан, ондан сонъ пек ихтият ишлемекте, дейлер.
Тиджарет иле мешгъуль олувы, гуя уйдурма шей, акъикъатта, Петербургда большевиклерге хызмет эте, туджджарлыкъле къазангъан парасы гизли большевик тешкилятына ярдым сандыгъына тюше экен.
Махульдюр Абдулланынъ догъмуш кою.
Къарысы эшиткениме коре, эстониялы, Петербургда яшай.
Абдулланынъ койдеки эки къатлы эви даима бош.
Онынъ Махульдюрге кельгенде энъ севимли мешгъулиети — дагъларда ве къырларда авджылыкъ.
Лёман эфендини Коккозьден бу койге рус тили оджасы этип кетирген де Абдулла олгъан.
Лёман эфенди Усеин Токътаргъазынынъ досту, экиси, князь Юсупов ве онынъ даиресиндеки адамларнен якъын мунасебетлерде булунып, рус тилини огренгенлер.
Дейджегим, Абдулла озю бай дегиль, о, шура акимиетининъ биринджи айларында койге ильки келишинде озюнинъ эки къатлы эвинде дегиль, дюльгер Алядиннинъ эвинде къонгъан, эртеси куню сходда енъи акимиетни имае этиджи нуткъунен эалини айретте къалдыргъан.
«Бу насыл олды? — дегенлер койлюлер. — Агъа ве къардаш... бири ойле, дигери бойлеми?
«Бизге, отурып, вазиетимиз хусусында джиддий лакъырды этмек... ве бир къараргъа кельмек керек, — деди бир кунь Байрашевский оджалар одасында, — мектептеки бу ал окъув дегиль».
Эртеси куню мудиримиз Исмаиль Акъкъий, Багъатыргъа, кой шурасына кетти, анда Якъуб Хайбуллаевнен корюшкен.
Мектептеки вазиетни анълаткъан. Хайбуллаев окъув мувакъкъат оларакъ токътатылсын деген.
Исмаиль эфендининъ фикирине разы олгъан.
Ойледже, 1922 сенеси февральнинъ он экинджи кунюнде Исмаиль эфенди, Яя оджа, Сафие оджапче ве мен, дёрдюмиз, оджалар одасында сыджакъ соба этрафындаки курьсюлер устюнде отурып, кой шурасынынъ къарарынен таныш олдыкъ.
Оны догъру тедбир деп таныдыкъ.
Исмаиль эфенди бойле агъыр шараитте буюк гъайретле чалышкъанымыз ичюн бизге, оджаларгъа, тешеккюрлер бильдирди ве, мудир сыфатында, мектепнинъ къапусыны орьтти.
Эки алкъанынъ эки уджуны бир ерге кетирип, буюк килит асты, ичине анахтарны тыкъып, сол якъкъа эки кере айландыргъан сонъ, чыкъарып джебине къойды.
Мен меслекдашларымнен сагълыкълаштым.
Бир даа манъа бу койде оджалыкъ этмек мунасип оладжакъмы, бильмейим.
Исмаиль эфендини къучакъладым, экимиз, бири-биримизге айтмагъа сёз тапып оламай, индемей чокъ турдыкъ.
Муаллим чыдап оламады, давуш чыкъармай агълады.
Меним де козьлерим яшландылар.
Чюнки балаларны бу вазиетте ташлап кетмек меним ичюн къыйын олдыгъы киби, Исмаиль эфендиден, бу акъыллы ве мераметли адамдан, айырылмакъ да къолай дегиль эди.
Яя оджа ве Сафие оджапче...Ах! Олар меним анъым, идраким эдилер.
— Оджалыгъым бойле башлады, — деди Абдурешид оджа, давушыны бираз алчалтып. — Ве бойле де бите язды.
Мектеп къапусына килит асылгъан сонъ мен джаяв къыркъ чакъырым ёл юрип, шеэрге эвимизге къайтып кельдим.
Бир даа Махульдюрге бармадым.
Койни бегенмейип дегиль... ёкъ!
О, кучюк, саде ве азачыкъ да кибар койчикте аятым, инкяр этмейим, заметли кечсе де, эалининъ енъи къурумны самимий садыкълыкъ иле къабул этюви меним ичюн муим ахлякъий дерс олды.
Бойле деп, Абдурешид оджа икяесинде тенеффюс ясагъан арада, мен пенджереге козеттим.
Тышарысы къаранлыкъланмакъ истеген.
Рузгяр эв огюнде асфальт узериндеки кербар ренкли япракъларны савурып, юксеклерге учурып алып кетмекте.
Оджа бир элиндеки саатына, бир де дивардакине бакъты, сонъра, бирден кевдесини манъа чевирди, сусты... козь къапакъларыны япты-ачты, бир шейлер хусусында чокъ тюшюнди, ниает, кулюмсиреди.
— Меним Махульдюрдеки оджалыгъымны хатырламакъ шимди ничюн керек олды? — деп сорады о менден. — Эски тарихны къарыштырувда мана бармы?
— Хайыр, оджам!
Мен эски тарихны къарыштырмайым, — дедим онъа. — Сизинъ оджалыгъынъыз эски дегиль, енъи тарих.
Коюмиз беяз гвардия арбий кучьлеринден даа текмиль темизленип битмеген эди, сиз бизге биринджи шура оджасы олып кельдинъиз, бизни чарыкълы ве джалос къалпакълы балаларны окъутты, шура рухунда тербиелединъиз!
Халкънынъ досту ким, душманы ким, бизге анълаттынъыз!
«Окъумакъ!
Бильмек!
Намуслы олмакъ... халкъ менфааты ичюн хызмет этмек — мукъаддес борджумыз!» Булар — сизинъ сёзлеринъиз!
Мен оларны секиз яшында сизден эшиттим!
Ёкъ, оджам!
Сизинъ хызметинъиз эски тарих дегиль... тюбю-темелинден енъи тарих.
Ве мен оны къарыштырмайым.
Сиз, бизим коюмизнинъ серт ве гъарип шараитинде кечкен оджалыгъынъызны бугунь бизим эвимизде нефис, терен ве эеджанлы суретте икяе эттинъиз!
Сизге тешеккюрлер олсун, оджам!
Бу эски тарих дегиль... гъает енъи тарих!
Енъи аятнынъ башлангъычы.
Сизинъ икяе эткен вакъиаларынъыз Махульдюрде юзь бердилер.
Мен озюм бу дагълыкъ койде догъдым.
Онынъ юксеклерден чагълагъан парылдакъ, буллюр сувларыны ичтим.
Эвимизнинъ софасында анамнынъ шенъ ве монълу тюркюлерини динъледим.
Шубе ёкъ, эр кес бир-де-бир ерде догъа.
Балалыгъы анда кече.
Бу — табиий шей!
Башкъа тюрлю олмакъ мумкюн дегиль, оджам!
Башкъа тюрлю мумкюн дегиль!
Бир йыл даа кечти.
Ягъмурлар ягъды.
Ашлыкълар ешерди, башакъ атты, юксек берекет бердилер.
Эали экмекке, емекке тойды.
Ачлыкъ зулумындан къуртулды.
Багъларда-багъчаларда бульбуллер сайрады.
Деренинъ суву номай олды.
Койнинъ ичинде назик дагъ чечеклери къокъуды.
Бир дефа почтаджы Казариади учь-дёрт муурь иле сырлы конверт кетирди.
Ичиндеки мектюпте Яя Байрашевский меркезий шеэрге юксек маариф хызметине чагъырылмакъта эди.
Джемаат оджагъа ве оджапчеге эки атлы араба берди, озьлерини ве эшьяларыны юкледи, алидженап къары ве къоджаны миннетдарлыкъ козь яшларынен шеэрге озгъарды.
Сиз, Абдурешид оджа, бизни сыкъынтылы ве месулиетли девирде окъуттынъыз.
Сизге де къыйын олды, бизге де.
Яя оджанынъ ерине, рус тили оджалыгъына отуз беш яшларында муневер черели кишини, Бекир Гипницкийни, ёлладылар.
О да лупка татары эди.
Сизинъ еринъизге Осман Нури кельди.
Юксекче, индже, яш киши.
Череси тар, къырмызы.
О, биринджи куню саба дерске кирди, уйле авгъанджа кимсеге еринден къыбырдамагъа рухсет этмеди.
Бир куньде бир дерс кечирди.
Акъшам бизлернен берабер сыныфтан чыкъты.
Ондан сонъра мектепте корюнмеди.
Озю Озенбашлы эди.
Вакъытлар кечти, Багъчасарайда рус гимназиясы эсасында татар ве рус сыныфлары ачылды.
Исмаиль эфенди озюнинъ огъуллары Сеит-Меметни ве Нурини ве мени бу мектепке кирсетти.
Мен Яя Наджи Байбуртлы, Умер Самий ве Билял Терликчи оглеринде дерс алдым.
О йылларда Ялта ишчи факультетинде бизим койден он эки киши окъуй эди.
Татиль заманында олар Ялтадан, бизлер Багъчасарайдан койге келемиз.
Кимерде бизлер, шеэр мектеби талебелери, джемааткъа темаша косьтеремиз.
Темашадан сонъ кой мектебининъ талебелери шиирлер окъуйлар.
Бойле акъшамларнынъ биринде, хатиримде, кой къызларындан Зейнеб Ибраимова ве Айше Акъмоллаева «Кетме, балам, айыптыр!» эсерини санагъа чыкъып окъудылар.
Зейнеб ана олды, Айше къызы.
Окъуйыджы генчлик, татиль битип, койден шеэр мектеплерине къайткъан сонъ, бедиий акъшамларны койлюлернинъ озьлери де яптылар.
Оларнынъ темашалары, эксериетле, мектеп азбарында, ачыкъ авада, юксекче ерде ола эди.
Тютюн сырыкъларыны бири-бирине багълап, чаткъы ясап, тёпесини брезентнен орьтелер, буюк сана олып чыкъа.
Не суфлёр, не режиссёр.
Темашаджылар ерде, отлар устюнде отура, яхут аякъ устюнде турып, сейир этелер.
Ойле темашаларнынъ биринде баш роллерде Ибраим агъа... сизни, оджам, илькиде Багъчасарайдан леленкасынен койге кетирген киши — ве Абдултаир эмджемнинъ огълу Сеит-Вели ойнайлар.
Перде ачыла.
Сана ортасында юксек, сырлы курьсю тура.
Онынъ устюнде Къуран-ы азимшан булуна.
Ибраим агъа молла ролюнде.
Башында сарыкъ, къолунда ири боюнджакълы тесби.
Арт къапуда Сеит-Вели корюне, устюндеки кийими эски.
Балабан бир килимни сюйреп кетире, моллагъа якъын келе: «Эфендим азретлери, — дей моллагъа. — Бу килимни багъчада таптым.
Оны эвим ичине тёшемек истейим.
Гуна олмазмы экен деп, сизнен акъыл танышмакъ ичюн алып кельдим!»
Молла, килим устюнде йыртыкъ-мыртыкъ ёкъмы экен деп, дикъкъатнен козьден кечире.
Ёкъ... килим енъи.
«Огълум! — дей молла, — Сабур эт!
Эвеля китап ачайым», — Къуранны элине алып, саифелерини къарыштыра: «Мына!
Мында язылгъан: тапкъан ува, арам ола!
Имам ува, элял ола!»
Тери кетирген адам молланынъ сёзлерини анъламай.
«Насыл дединъиз, молла азретлери?» деп къайтарып сорай.
Молла сёзлерини текрарлай: «Тапкъан ува — арам ола.
Имам ува — элял ола!» Къуранда ачыкъ-айдын язылгъан!» «Демек, тапылгъан килим манъа арам, сизге элялмы?» Молланынъ: «Э! А!» — деген давушлары чыкъа.
Киши килимни моллагъа къалдырып, наразы алда, чыкъып кете.
Сейирджи джемаат этини гъайып этеджек къадар хахылдап кульди.
Чюнки шимдичик санада косьтерильген левха эалининъ койде бугуньки аятынынъ озю эди.
Мен, оджам, койден он эки яшымда кеттим.
О, вакъытта бабалар ве аналар гъает земаневий эдилер, къайда истесенъ, анда кет... тек окъу, адам ол!
Сиз коюмиздеки мектепте мени илькиде тахтагъа чагъырып: «А-на... ана» яз дегенде, секиз яшымда эдим.
Сонъра докъуз яшында олдым.
Адам бу чагъында чокъ шейлерни бильмей ве анъламай экен.
О йылларда Бари агъам омузында карабин, талагъы къатып, кой-койден юре, бир шейлернен огъраша, насыл ишлернен огърашкъаныны бильмей эдим.
Бундан секиз йыл эвельси манъа Харьковдан Суфьян Бекировдан мектюп кельди.
Суфьян агъа: «Мен ал-азырда бизим халкъымызгъа менсюп биринджи коммунистлер акъкъында мемуар яратувнен мешгъулим, — деп язмакъта эди. — Бизим койлер даиресинде энъ эсли коммунист Бари агъа эди.
О, шимди аятта ёкъ.
Сиз онынъ акъкъында манъа учь-дёрт саифелик малюмат язып ёлласанъыз, гузель олур эди».
Суфьян Бекировгъа ёллагъан джевабымда, Бари агъамнынъ инкъилябий генчлиги акъкъында адам-акъыллы ич бир шей бильмегенимни ве бунынъ ичюн мени афу этмесини истеп яздым.
Сонъундан бильдим ки, Бари агъам биринджи империалист муаребесинде беяз ордуда учь йыл хызмет эткен, сонъра Къызыл орду тарафына кечип, учь йыл да беяз ордугъа къаршы дженклешкен, 1918 сенеси коммунист партиясынынъ азасы оларакъ Перекопнынъ алынувында иштирак эткен.
Бир кузь сабасы Бари агъамнынъ юксек къара ат устюнде эвимизнинъ азбарына келип киргени хатиримде.
Аякъларында узун чызмалар, шпорлар, белинде къылычы.
Эртеси куню агъам эвде ёкъ вакъытта, мешин сумкасыны ачып бакътым, ичинде эки Георгий хачы бар эди.
О, джесюр атлы аскер олгъан.
Бу — беяз ордудан берильген хачлар.
Агъам оларны ич де такъмады, сандыкъ ичинде яттылар.
Иште, бойле, оджам!
Секиз-докъуз яшындаки бала атта озь агъасынынъ фаалиети хусусында бир шей бильмей... бильсе, асыл да унутмай.
Мен, яшым буюген сайын мустакъиль аят тесиринде къалдым.
Шеэрде девлет идарелеринде ишледим.
Кой дегенде меним тасавурымда ялынъыз анам ве бабам... ве оларны зиярет этюв борджу асыл ола эди.
Эки симагъа итибарны, оларны ёкълавны — мукъаддес вазифе деп бильдим.
О, вазифенинъ иджрасы ичюн намус ве видждан иле чалыштым.
Текрар дейим ки, он йыллыкъ (1931—1941) девир ичинде, меним ичюн койнинъ ялынъыз бир манасы бар эди — анам ве бабам.
Куньдюз шеэрде автобускъа минем, Коккозьде Куртлер мааллесинде тюшем, элимде богъчам, джошкъун озен устюндеки саллантылы копюрден кечем, сонъра, дамлары къырмызы кираметли эвлер ве багъчалар арасындаки айланчыкълы ёллардан Бейнинъ мааллесине чыкъам, андан чайырлар ичиндеки кестирме сокъакъларнен юрип, къодалакъ ёлуна тюшем ве коюмизге догъру аянлайым.
Ерге къаранлыкъ тюше башлагъанда койнинъ четине келип етем.
Мустафа эмдженинъ чайырына кирем, кучара тереклери янындан кечип, къорадан озюмизнинъ багъчамызгъа атлайым.
Эвде ашагъы софагъа кирем, магъазнынъ къапусыны къакъмай, явашчыкътан ачам.
Сиз, оджам, бойле вакъытта анамнынъ... дюньяларда мисли ёкъ меним анамнынъ ве бабамнынъ нешели юзлерини бир корьсенъиз!
Эгер бир корьсенъиз!
Чокъ языкъ, мен бу левханы не язы, не де сёз иле тасвир этип оламайым.
Шимди, оджам, о, левханы сизге икяе эткенде дахи эеджанланам, араретим котериле.
Эбет, мен ана ве бабагъа урьметни он йыл бу манада анъладым.
Шимди тюшюнип бакъам, бойле анълав кяфи дегиль экен.
Ана ве баба даа да юксек урьметке ляйыкъ экенлер, мен исе койге барам, койни корьмей къайтып келем.
Азбардан тышкъа биле чыкъмайым.
Бу кибарлыкъ дегиль, вакъытнынъ етерсизлиги.
Махульдюр сонъундан чокъ денъишти.
Аджайип колхоз олды.
Онынъ кучьлю, магърур адамлары йыл сайын баарь чичеги къокъулы юксек мейва ве тютюн берекети етиштирдилер.
Бу шуретли кишилернинъ намуслы эмеги койге саадетли, летафетли аят багъышлады.
Алман арбий кучьлери апансыздан девлетимизге уджюм этип, дюньявий экинджи дженкнинъ башлагъаны дёрт кунь олгъанда, мен джебеге кеттим.
Кавказда амансыз урушта агъыр яраландым.
Махачкала госпиталинде эки ай тедавий олундым.
Бабам 1942 сенеси вефат эткенини манъа дженктен сонъ койдешлерим айттылар.
О меним ичюн чокъ къасеветленген, чокъ яныкълагъан.
«Гендже огълум эляк олур» деп элемленген.
Дигер огълу, Юнус хусусында юкъарыда айтылды.
Бари агъам... коммунистик гъаелерге садыкъ къалып, бу Ватан дженкинде текрар яралангъан.
Озюмнинъ ве эки агъамнынъ муаребедеки федакярлыкъларымызны бу ерде къайд этмекле, бизим аилени мустесна алда косьтермек ниетим ёкъ.
Мемлекетимизде Ватан дженки вакъытында къурбан бермеген аиле аз.
Бу дженкте махульдюрлилер, хусусан, сизинъ, къыйметли оджам, окъуткъан талебелеринъиз, ватан огърунда буюк джесаретле урушты, къан тёкти, къараманджа эляк олды... ве гъалип кельдилер.
Мен ве эки агъам, бизлер, учюмиз де, махульдюрлилермиз.
Бизлер де о эсапкъа киремиз!
1933 сенеси мен Ташкентте окъуй эдим.
О девирде арбий кийимли эркекнинъ къызлар ве генч къадынлар джемиетинде итибары адден-ашыкъ юксек эди.
Яш кишилерде арбий мектеплерге кирюв истегини гъыдалангъан шей къысмен бу имтияз, бу устюнлик олса да, генчликни арбий мектеплерге чекиджи эсас амиль — юртсеверлик, Ватангъа садыкълыкъ эди.
Иш манъа келиндже, мен озюм белинде къылычы, аякъларында шпорлары арбий киши корьсем, сукъланып, эсимни джойгъан киби ола эдим.
Мен орта офицерлер азырлайыджы атлылар мектебине ве эки достум (Къасымов — озьбек, Каграманов — эрмени) топчулар мектебине къабул олундыкъ.
Топчулар мектеби Киевде, атлылар мектеби Старый Константинов шеэринде.
Мектеплерге кетюв вакъыты якъынлагъанда бизлер окъувны быракътыкъ.
Къасымов ве Каграманов ана ве бабаларынен сагълыкълашмакъ ичюн Самаркъандгъа кеттилер.
Мен айны шу макъсат иле Къырымгъа кельдим.
Коюмизге келип еткен кунюмде уйле авгъан эди.
Анам эвде бир озю... мени корьди.
Бакъты-бакъты, козьлерине инанмады.
Янына чапып бардым, къучакъладым, фарыгъан чересинден, агъаргъан сачларындан опьтим.
«Севимли ана!
Мен сизни пек сагъындым!», — дедим онъа.
«Меним балам! — деди анам. — Мен де сени пек сагъындым!
Бугунь саба фильджаннынъ тюбюндеки тельбеге бакътым... узакъ ёлда корюндинъ!»
Мен кедерлендим.
Аналар не къадар сафдиль, не къадар шефкъатлылар! — деп тюшюндим. — Мемлекетнинъ шаркъындан гъарбына ёл туткъанымны анам бильдими аджеба?
Ёкъ, бильмегендир!
Къайдан бильсин!
Фал... инсаннынъ хаялы, озь-озюне теселли!
— Мен, ана, керчектен де, узакъ ёлдам!
Аскерликке кетем! — дедим мен, чюнки арбий мектепке... десем, гонъюлли кеткеним белли оладжакъ.
Аскерлик... бу эр бир яш эркек ичюн меджбурий хызмет. — Сизинъ иле сагълыкълашмагъа кельдим!
Аскерлик... дегенимни эшиткенде анамнынъ вуджуды къалтырады, омузларымдан тутып, янагъыны — янагъыма таяды, ичин-ичин агълады.
— Кельдинъ... кене кетеджексинъми, балам? — деди анам, козьлерининъ яшлары омузым устюне тюшти, тенимни якъып йибердилер. — Кетювлеринънинъ ниаети оладжакъмы?
— Ордуда хызмет — борджумыз, ана! — дедим мен. — Бир меним дегиль, эр бир эркекнинъ. — Бир талай не демеге бильмей, сустым, сонъра: — Бабам къайда? — дие сорадым.
— Бабанъ Юртюде, — деди анам.
— Анда не япа?
Юртю колхозгъа кечти дегильми?
— Юртюнинъ озюнде дегиль, онынъ янашасында, чайырда... ер къаза.
Мен къасеветлендим.
Бугунь Сюйрен поездинен кетмек кереким.
Сюйрен станциясы койге йигирми беш чакъырым.
Коккозь автобусыны къачырсам, ишим тесадуфий леленкагъа къаладжакъ.
— Манъа мытлакъа кетмек керек, — дедим мен, анамнынъ козьлеринде теляш сезильди.
— Шимдими, балам? — деп сорады о. — Ярын мумкюн дегильми?
— Мумкюн дегиль, ана!
О, къомшу одагъа кирди, эппи вакъыт давушы чыкъмады, бир талайдан сонъ:
— Эвеля аша той!
Сонъ кет! — деп къычырды къапусы япыкъ ода ичинден. — Мени ынджытма! Я Рабби!
Окъумагъа кеткенлернинъ эписи сенинъ кибими аджеба?
Оларнынъ аналары да, меним киби, даима асрет ве къасевет ичинделерми? — о, эп юрегиндеки кедери, севгиси хусусында сёйледи... ама бабам иле экиси къаранлыкъ котерилип къаранлыкъ энгендже, бельни догърултмай чайырда чалышкъанлары, аятларынынъ агъырлыгъы акъкъында агъзындан сёз чыкъмады.
Не дерсинъ?
Аналар эр вакъыт акълылар!
Сабур этмеге разы олдым.
Тезден о, софагъа хамурлы эллеринен чыкъты.
Демек, бизим аньанели чиберегимиз, саде ве кучьлю емегимиз пишириледжек.
Чиберек пишкендже, чыкъып, бираз багъчада доландым.
Тереклер юфкъа къар астында сускъанлар.
Арыкътаки сув бузлагъан.
Эр шей сюкюнет ичинде.
Бизим багъчамыз... меним балалыгъым бунда кечти.
Анам иле отурып, сыджакъ чибереклерни хошнутлыкъле ашадым.
Сонъра сагълыкълашып, Юртюге, бабамнен корюшмеге кеттим.
Юртю — бизим чайырымызнынъ ады.
Дагъ этегинде, дедемден мирас къалгъан, учь черик десятиналыкъ топракъ.
«Дедем ким эди?» — деп сорадым мен бир къач йыллар эвельси бабамдан.
«Деденъ тон тикиджи уста эди.
Курькчю Ибраим... дей эдилер онъа» деп джевап берди о вакъытта бабам.
Дедем акъкъында тасавурым шу къадарлыкъ.
Шимдики заманда адамлар деделерини яхшы билелер.
Пек чокъу деделеринен берабер яшайлар... вефат этселер, атта къабирлерини де зиярет этелер.
Бизим генчлигимизде дедесининъ ким олгъаныны бильгенлер санки ёкъ эди.
Бизде сюляле фамилиясы олмады.
Бир аиледеки адамлар олип битсе, аиленинъ фамилиясы да олип бите, енъи аиле адамларынынъ фамилиялары башкъа ола.
Сой къувгъан фамилиялар сийрек эди.
Бизде фамилия сёзюнинъ татарджасы биле ёкъ.
Бир вакъытта Осман Акъчокъракълы фамилияны сойады деп яза тургъан.
Зан этсем, о догъру эди.
Биз онъа итибар бермедик.
Бабамны Юртюнинъ ашагъысында юксек къоралы чайыр ичинде таптым.
Онынънен эркекчесине, козьяшсыз корюштим.
Декабрь сувугъында, якъасы ачыкъ бир кольмекте ер къазмакъта.
Къазгъаны да ойле-бойле топракъ дегиль, дюнья асыл олгъанындан бери лескер корьмеген... ташлы, тамырлы, кутюкли топракъ.
Ерни ташлардан темизлеп, кутюклерни чыкъарып, ерни ойле къазмакъта.
— Этрафта шу къадар ешиль, йымшакъ тюземликлер бар, оларнынъ бир къысымыны къазсанъыз, олмаймы, баба! —дедим мен. — Бу не?
Джеэннем азабы!
— Бу ернинъ топрагъы кучьлю, — деди бабам. — Баарьде мында бостан сачаджагъым.
Сенинъ айткъан ерлеринъ колхознынъ ихтиярында.
— Сюрюльмеген, сачылмагъан ерлерми? — дедим мен. — Домуз-тамыр бийлеген.
Бу насыл колхоз ерлери?
— Адам етишмей, — деди бабам, — яшлыкъ эп шеэрлерге авмакъта, койде яшамакъ истемей.
Къартлар исе эп эксильмектелер.
Ерге къаранлыкъ тюше башлагъанда, бабама озюмнинъ ишимни анълаттым.
«Манъа шимди кетмек керек...» дедим.
— Кет! — деди о, бир кереден, — кет... аскерликни огрен!
Ама къоркъакъ олма!
Къоркъакъ адамны севмейим. — О эм ер къазды, эм меним иле къонушты. — Падишалыкъ вакъытында аскерликте мен де олдым.
Бизим койден алты адам татар гренадёр полкуна тюштик.
Койде озь атларымызгъа минип Мелитопольге бардыкъ.
Анда бир ай талимден сонъ, полкумызнынъ ярысыны казаклар къытасына къошып, Карпаткъа йибердилер.
Къалгъан эки юзлюкке... шимди сизлер онъа не дейсинъиз, эскадронмы?
Эки эскадронгъа Ставропольге кетмек эмири берильди.
Анда гуя черкез авулы силялы исьян котерген.
Оны ятыштыраджакъмыз... сонъра не япаджакъмыз, бильмейим.
Юзбашымыз Гъаврлы Сеит-Али бу хаберни якъын достуна сыр деп айткъан, лякин достунынъ да якъын досту бар экен, о да якъын достуна айткъан, шай этип, хабер он дакъикъада эки татар юзлюги арасында даркъады.
— Черкезлер — мусульманлармы? — деди Озенбашлы Ильяс юзбашымызгъа, — мусульманлар олса, мен оларгъа къылыч котермем!
— Онъа къылыч котермем, бунъа къылыч котеририм... ойле дженк олмай, Ильяс! — деди юзбашымыз, — падишалыкъны душмандан корчаламагъа кельдикми, къорчалайджакъмыз!
— Мен падышалыкъны къорчаламагъа азырым, лякин... авулдаки диндашларымызны ольдюрип дегиль, — деди Ильяс.
Биз, дёрт койдеш ве Ильяс, атларымызны Азав ялысына бурдыкъ...
Ставропольге кетмедик.
О заманда падишада татаргъа ишанч ёкъ эди.
Артымыздан кимсе къувмады, къувгъан олса да, тапып оладжакъмы эди?
Шимди аскерлик башкъа... яшлар ордудан девлет иши огренип келелер.
Мен бабамнынъ айткъанларыны дикъкъатнен динъледим.
Бу вакъыткъа къадар онынъ эски ордугъа чагъырылгъаныны бильмей эдим.
Бана койден чайыр бою Юртюге кельгенде къальбим къоркъу толу эди, чюнки бабамнынъ ве анамнынъ бизлерден айры, койде озь башларында яшагъанлары мени пек азапландыра эди.
Мында, чайырда бабамнен корюштик.
Лакъырды эттик.
Къоркъум ёкъ олды.
Албу ки, вакъыт эп кечмекте эди.
Сагълыкълашув дакъикъалары кельди.
Мен бабамны къучакъладым, янагъымны онынъ серт, терли сакъалына таядым.
Озюни багъырыма бастым.
Баба ве огъул бойле сагълыкълаштыкъ.
Сонъра ёлгъа чыкътым.
Дерелерден ве дагълардан кечип, Коккозьге келип еттим.
Сонъки автобускъа минип Сюйренге джонедим.
Украинада къар терен эди.
Поездимиз Шепетовкада бир кунь — бир гедже турды.
Старый Константиновкъа кечикип кельдим.
Къырмызы казаклар полку мектебинде манъа арбий кийим, эки шпор, дёрт ат берильди.
«Буларны, бу атларны, куньде учь кере къашагъа ве чёткю иле темизлейджек, бир кере де сабунлап, сыджакъ сувнен юваджакъсынъ!
Анълашылдымы, казак?» — деди сержант.
«Анълашылды.
Сыджакъ сув бармы?
Къайда?» деп сорадым.
«Сыджакъ сув... ёкъ! — деди о, — тападжакъсынъ!»
Бугунь, оджам, сизинъ ильки муаллимлик ве меним талебелик девримизни эске тюшюрдик.
Хатирим гъает хош.
Мен, бунынъле берабер, о йылларда коюмизде шура акимиетини самимий севги иле къабул этип, онынъ эбедиен яшамасы ичюн юксек гъайрет косьтерген джесюр ве федакяр койдешлеримнинъ хатиреси огюнде ашагъы пек эгилип седжде этем.
Улу Ватан дженки вакъытында алманлар Якъуб Хайбуллаевни, шура къуруджылыгъы эрбабы экенлиги ичюн, аткъанлар.
Бари Алядинов Перекоптаки урушларда яралана, оны Ялтадаки госпитальге кетирелер.
Алманлар шеэрни запт эткен вакъытта яралыларны гемиге къойып, Кавказгъа алып кетювге имкян олмай.
Яралылар госпитальде къалалар.
Агъыр яралы Бари эки кунь ве бир гедже юре-сюйреле Аутка богъазындан, къарлы дагълардан кечип, Махульдюрге келе, дженкнинъ къалгъан йылларыны догъмуш коюнде кечире, дженкнинъ сонъунда дагъдан койге партизанлар тюшкенде, эльге силя алып, къызыл аскерлерге къошулып, алманларгъа уджюм эте.
Онынъ 1918 сенесинден бери коммунист олып, омюр бою месуль партия ве совет хызметлеринде булунгъаны хусусында алман командалыгъына кимсе бир сёз айтмай.
Айткъан олсалар... (айтылгъан аллар олды!) Бари де шубесиз, атыладжакъ эди.
Махульдюрлилер Барини чакъмадылар.
Бунынъле озьлерининъ намуслы адамлар экенлерини исбат эттилер.
Ама Якъуб Хайбуллаев алман полициясы къолуна насыл тюшти?
Бунынъ тафсилятыны билип оламадым.
Незирнинъ Мамуты озюнинъ фаалиет ёлуны не вакъыт, насыл ве къайда битирди?
Оны да бильмейим.
Ибриш агъа... аджайип адам, аяттан насыл ве не вакъыт кетти?
Бильмейим.
Дженктен сонъ Сеттар Мустафа огълу иле Сухумиде корюштик.
Онынъ кечмиши гъает муреккеп ве меракълы экенини бильдим.
Коюмизнинъ базы хусусиетлерини даа къайд этмей, сонъки нокътаны къойып оламайджагъым.
Шура акимиети кельген сонъ енъи медениет, енъи ахлякъ догъды, лякин о, ахлякъ чар-чапик шекилленмеди, тертипке бирден кирмеди, адамларгъа: «юм козюнъни — ач козюнъни», деръал дженнет такъдим этильмеди.
Ойле эфсаневий кучьни акимиет кимсеге ишандыргъаны ёкъ, чюнки акимиетнинъ озюнинъ догъув, пекинюв ве осюв къаиделери бар.
Эски ве енъи аньанелер чокъ вакъытлар берабер яшадылар.
Башкъа тюрлю олмасы да мумкюн дегиль эди.
Сиз, урьметли оджам, мектептеки хызметинъизнинъ ильки эки йылыны юксек истидат иле икяе эттинъиз.
Мен, сёзлеринъизни динълеген сонъ, койдеки балалыгъым не къадар зерафетли олгъаныны терендже анъладым, онъа джиддий къыймет кестим.
Махульдюр, юкъарыда денильгени киби, дагъларгъа ве къаяларгъа илишик койчик.
Мында эр бир къарыш топракъ адамларнынъ буюк заметинен эльде этильген.
Табиат бойле агъыр эмек саесинде омюр сюрген койлюлерни аджыгъан, оларнынъ эр бирине сагълам беден ве намус багъышлагъан.
Оджа саатына сыкъ-сыкъ козете башлады.
Отурып, ёрулды, гъалиба!
Чюнки озю гъает къыбырдавукъ адам.
Онъа эв ичинде ярым кунь булунмакъ, эльбет де, къолай иш дегиль.
— Сиз Махульдюрни энъ месулиетли ве агъыр вазиетинде корьдинъиз, — дедим мен оджагъа, — о себептен, коюмиз хусусында фикринъиз пек сисли олмалы!
— Ёкъ! аксине... — деди о, — фикирим пек ачыкъ ве муайен.
— Кой акъкъында субетимиз битмек узьре.
Мусааденъизле бир мутебер ер акъкъында даа эки сёз иляве этмек истейим.
Меним ичюн о ер пек къыйметли.
Койнинъ дживарында, башы даима къар ве думан ичинде сакълы юксек дагъ этегинде, Бойма деген чайыр янындаки къая астындан явашчыкътан къайнап, давушы азачыкъ эшитилип, уфакъ, къырмызы чакъылчыкъларны ойнатып, салкъындан-салкъын сув чыкъмакъта.
Чорачыкълар дейлер онъа...
Яни Чокъракъчыкълар!
Сув гедже-куньдюз, яз-къыш, асырлар девамында дюльбер, хош, монълу сесчик иле акъмакъта.
Койнинъ озюнде чешмелерде, къуюларда, дерелерде сув чокъ, ама эали сувны Чорачыкълардан кетирип иче.
Онынъ суву лезетли ве шифалы.
Язда кой узерине акъщам къаранлыгъы тюше башлагъанда йигитлер ве къызлар гугюмлерини билеклерине кечирип, Чорачыкъларгъа кетелер.
Мында къызлар ве йигитлер бири-бирлери иле корюше, якъындан таныш ола, озь дуйгъулары хусусында ачыкъ-ачыкъ лакъырды этелер.
Бу ерде чифт яш юреклернинъ корюшюви, севги атеши ичинде чарпынувы бир кунь дегиль, бир ай дегиль, кимерде йылларнен девам эте.
Койде яш несиль догъа, осе-буюй.
Чорачыкъларгъа келип кетиджилернинъ эркяны яваш-яваш денъише, лякин эр бир йигит озюнинъ келеджектеки къыраличасыны бу ерде расткетире ве юрегиндеки мукъаддес сёзлерни онъа бу ерде изар эте.
Эр бир эеджанлы иш, назик муамеле, тазе дуйгъу бу ерде башлай, сонъра о назик ислер койде гурюльтили дюгюнлерле бите.
Чорачыкъларгъа исе, билеклеринде гугюмлери енъи несиллер эп келелер-кетелер.
Чорачыкълар — койнинъ юреги ве виджданы.
Лякин тек Чорачыкълар дегиль.
Багъчалар!
Тютюн тарлалары!
Янъчыкъ чалынгъан пиченнинъ ве янаяткъан къуру япракъларнынъ къокъусы.
Озен боюнда мелеген къозулар!
Булар меним ичюн не демек, билесинъизми, оджам?
Кеч кузь кунюнде сизинъле корюшювимизден гъает мемнюним.
Бизлерни догъургъан — ана исе, джемиетнинъ фикрий фаалиетине азырлагъан — ильки оджамыздыр.
О, козьлеримизге нур бере, дюньяны ве аятны айдынлатып косьтере.
Асылында алчакъгонъюлли, алидженап оджалар бу ишни япмасалар, бизлер иптидаий девирге дёнермиз!
Ичери яваштан Фатма кирди.
— Эки яш адам бизим мусафирни сорайлар, — деди, манъа мураджаат иле, — эвге давет эттим.
Даветим къабул олунмады.
Демек, Селямет Чарвакътан къайтып кельди.
Биз автомобиль давушыны ичериде эшитмегенмиз.
Къонушма бизни эсир алгъан.
— Эвге давет?!
Ёкъ!
Ёкъ! — деди Абдурешид оджа.
Сычрап турды, пальтосыны алып, деръал элини енъине сокъты. — Эвге кирип отурмасынлар!
Кеч олды!
Мен оджаны токътатып оламадым.
Фатма иле экимизнинъ: «Ашыкъманъыз, оджа!
Бу гедже бизде къалынъыз!» деген риджаларымызны динълемеди.
Эшитмек биле истемеди.
— Сагълыкънен къалынъыз, севимли шакирдим! — деди манъа Абдурешид муаллим, машинанынъ къапусыны ачмакъта экен. — Бир даа корюшип олурмызмы, бильмейим, аджи-гуджи!
Алтмыш йыл эвельси, Эмине себебинден, къулагъынъыздан тутып бургъан эдим...
Мени элял этинъиз, аджи-гуджи!
Оджа юксек эеджан ве мемнюниетле кульди.
Машина ичине кирип отургъан сонъ, яшлы козьлерини енъининъ уджунен гизлиден сильди.
— Элял олсун, оджам!
Къулагъымдан тутып бургъанынъыз о, акълы джеза эди.
Таякънынъ озю дженнеттен чыкъкъан, — дедим мен, лякин богъазыма бир шей тыкъалды, давушым къалтырады. — Къулагъымны тек бир кере... оны да энъкъастан, Эминеге теселли ичюн, текаранчыкъ бургъан эдинъиз!
Асыл да агъырмагъан эди, оджам!
Дюмен башындаки йигит лакъырды не устюнде экенини анълады.
Агъзыны ачмай, кульди... чюнки дудакълары арасында сигары тютемекте эди.
Машинаны бираз аркъагъа берди, асфальтке чыкъкъан сонъ, демир чабакълы къапу бетке тоз къопарып кетти.
# Чорачыкълар
1983 с. Дормен.
## 1
Къыскъа кевдели, къапавлы автомобиль геологик экспедиция идареси азбарындан чыкъкъанда, Къара Найман къасабасы даа уйкъуда эди.
Шимди, ниаетсиз сахранынъ беяз сукюнетинде, къар думаны ичинде къакъына-силькине кетмекте.
Ичинде учь киши отура.
Дюмен башында — Утемурад... къызылчыкъ сопасы киби къавий, къуру беденли, къырджыман къаракъалпакъ.
Устюнде джыллы чонгыкъ тон.
Аст тишлери иле усть дудагъыны тишлеген, кибар козьлерини джам артында уймелешкен къар япракъларына тиклей берип, дюменини де солгъа, де сагъгъа бурмакъта.
Огде, узакъта, ёл къыдырмакъта.
Ёл исе ёкъ... ич бир вакъыт олмагъан.
Утемураднынъ, янашасында къырмызы елькели адам бурнуны пальтосынынъ чезик якъасы ичине тыкъкъан... юкъусырай.
Сачлары куль ренкте.
Бу — экспедицияныиъ баш геологы Джевад Эмир-Сале.
Кимерде, астындаки отургъыч кучьлю силькингенде, козькъапакъларыны азчыкъ котере, башыны сагъгъа чевирип, пенджереден тышкъа бакъа.
Бир шей анълап оламай, сонъ башы текрар коксю устюне тюшип кете.
Аркъа больмедеки ёлджу узун, арыкъ пармакъларынен невбетий сигарны эзгелемекте.
%Онынъ топракъ тюсте, чёкюр терили череси терен бурюшиклер иле тилинген.
Сагъ янагъында бичимсиз, оюкъ яра изи бар.
%Бойле черени унутмакъ кучь.
Кимерде киши джебинден кягъыт чыкъара, козьлеринден узакъта тутып, устюнде бир шейлер окъуй.
Автомобиль обалар устюне чыкъкъанда, чукъурлар ичине тюшкенде, къакъына, шиддетли рузгяр огдеки джамны ве брезент дамны шыбалай.
Утемурад арт больмедеки адамгъа чевирилип бакъа.
— Флорос эмдже, къач яшындасынъыз? — деп сорай ондан.
— Алтмыш дёрттем,— деп джевап бере Флорос ве кулюмсиреген ола,— ничюн сорадынъыз?
— Шай, озюм... — Утемурад сол къулагъы устюне саркъкъан къалпагъыны тюзете, сонъ юкъусырагъан къомшусынынъ билегинден первасыз алда тюрте.
— Я сиз, Джевад Якъубович?
Киши, абдырап козьлерини ача ве уюшип къалгъан кевдесини догърулта, сонъра пенджереден тышкъа козьэте.
— Не?
Кельдикми? — деп сорай о Утемураддан.
— Ё-ёкъ, — дей Утемурад, соза берип, — ойле тез кельмек къайда!?
Къач яшындасынъыз... деп сорадым сизден.
— Элли алтыны толдурдым, — Джевад Эмир-Саленинъ давушы дюшкюн чыкъа. — Мени бунынъ ичюн бу къадар тюрткючлемек керек олдымы?
Къабургъаларым онсыз да сыныкъ-мыныкъ.
— Афу этинъиз.
Лякин пек меракълы...
— Не меракълы?
— Флорос эмдже сизден эсли, амма окъугъанда, козьлюк такъмай.
Башында акъ сачы да ёкъ.
Ничюн ойле?
— Алла бильсин, — дей Джевад, азачыкъ асабиленип. — Бирев яш, амма къарт корюне, дигер — керчектен къарт... яш беллейсинъ.
Джевад фышылдап, къалын кевдесинен аркъа больмедеки ёлджугъа айлана.
Лякин ёлджунынъ козьлери юмукъ.
Зиетли ёлда ёрулып, уйкъугъа кеткенми, ёкъса, лакъырды этмеге эринеми?
% Индемей... череси сукюнетте экенде биле, къышымлы корюне.
Джевад кене эвельдеки киби ерлешип отура.
«...Янагъында узун яра изи, — деп тюшюне Джевад озь башына.— Навплион хатиреси олмалы.
Анда бекчи онынъ янагъына челик алат иле ургъан, ченъгесини сындыргъан.
Сонъ, агъзы ичиндеки къан иле эки тишини ютып йиберген.
Экимиз зейтун тереклери астында яткъан вакътымызда манъа озю айткъан эди.
Эгер о киши олса!?
Меним афызам зайыфлап башлай, энди чокъ шейлерни унутам.
О вакъытларда гъурбетликте эдим.
Лякин юнанлынынъ озюнинъ алы да енгиль дегиль эди.
О кучюк, назик мемлекетте Метаксаснынъ зорбалыгъы, сонъра немсе эсарети, ачлыкъ ве харабелик.
Коммунистлерни къуршунгъа тизюв, концлагерьлер...
Дагъда сонъки чатышмаларнынъ биринде капитан Костас эляк олгъан эди.
Ойле деген эди манъа Элена.
Иште, шимди янашамда отурмакъта... капитан Костас».
Онъа текрар козь ташламакъ истей, джесарет эталмай.
Къолайсыз келе.
Назары тесадюфен кучюк кузьгюнинъ ичине тюше.
Къомшу козьлерини ачкъан, Джевадкъа бакъып отура.
Бакъышлар бири-бирине токъуштылар.
Джевад, озюни худжур алда ис этип, юзюни пенджере бетке чевирди.
Адам Костасмы... ёкъса, дегильми?
Арадан о къадар вакъыт кечти.
Ёкъ.
Костас.
Юзю о вакъытларда да къаба эди.
Шимди зияде къараргъан, яра изи бетининъ терисини тарттыргъан, омузлары эппейи чёккенлер.
Озю бу къыш-къыямет кунюнде, бу кийик сахрада не къыдыра аджеба?
Этраф — сюкют, беяз бошлукъ.
Не кокте бир къуш, не де уфукъта бир къышлакъ.
Тек ель улуй ве брезент дамны уфакъ къар котеклей.
Барып та, машна бозулса, яхут бензин битсе, инсан яшагъан ерге барып ете биледжеклерми?
Ёлджулар бунъа эмин дегиллер.
Эписи Утемурадкъа ишаналар.
Дюмен башында Утемурад отурыр экен, раат олмакъ мумкюн.
Утемурад бу чёллерде догъып-оськен ве, онынъ ватандашлары дегени киби, «чекменлерининъ эписини мында кийип ипраткъан».
Шимди о Тасмания денъизинде къасыргъагъа огърагъан гемининъ шкипери киби, елькесини тиклей берип, этрафкъа серт назарлар быракъмакъта.
Утемурад даа яш, юреги романтик ислер иле толу.
Онынъ давасыз, давушсыз отурып, дюмен айландыра берювден джаны сыкъыла.
Джевад онынъ бу адетини биле, тосат-тосат онъа козетип, кулюмсиреп ала.
Утемураднынъ сол эли дюмен устюнде перишан алда тура, дигер элининъ эки пармагъы арасында сигар къысылгъан, кимерде, шиддетли фуртунагъа ачувланып, бир аджетсиз, арды кесильмез сигналлар бере.
Джевад манълайыны сувукъ джамгъа таяп, сахрагъа козете.
Ниаетсиз чёльге къыскъа къыш кунюнинъ сытыкъ ярыгъы сачылгъан.
Тезден къаранлыкъ тюшип башлайджакъ.
Ама уфакъ, къатты къар эп ягъа, ельнинъ кучю вира арта.
— Биз дюньянынъ къайсы къысмындамыз? — деп сорай Джевад дюменджиден.
Утемурад, уджлары ашагъы къайтыкъ мыйыгъы астындан беяз тишлерини косьтерип, кулюмсирей.
Джевад Якъубович шакъа этеми, джиддий сораймы, анълап оламай.
— Куньбаты Асиядамыз, — ляйыкъат иле джевап бере о. — Бу — дюменджининъ озюнинъ сёзлери дегиль, экспедиция башлыгъы Сабир Халматовтан эшиткен шейи.
Керчек, не ерде кетеяткъанларыны Джевад Якъубович озю де бильмек керек.
Онынъ Къара-Наймангъа келип, баш геолог еринде ишлейяткъаны энди бир ай. — Арал денъизи артта къалды, — деп иляве эте Утемурад.
— Оны сорамайым, — дей Джевад кибар чырайнен, — джогърафия окъугъан эдим.
Бос-Къудукъны кечтикми... демек истейим.
— Бос-Къудукъ?
Онъа даа узакъ, — Утемурад автомобильнинъ къапусыны гъычылдатып ача, элиндеки сигар тюпчигини шофёрлар усулынен шып этип, чертип йибере, сонъ тарсылдатып къапуны къапата.
Тону узерине, тикен киби санчылып, къар данелери тюшелер.
Флорос арт отургъыч устюнде джюнджип топланып отура.
— Фуртуна чыкъмагъан олса.. — дей Утемурад, елькесини къыбырдатмай, — Къара-Наймандан Бос-Къудукъкъа самолётта къыркъ дакъкъада бармакъ мумкюн эди.
Лякин секиз куньден берли туфан...
Эр ерни къар басты.
Тайярелер не къонуп олалар, не котерилип.
Автомобиллер де юрмейлер.
Бу бузлавукъ сахрада тек бизлер силькинмектемиз.
— Не чаре?
Керек..! — Джевад фельсефий нида ясап, ишарет пармагъыны котере, — иш беклеп турмай.
Кунь баткъандже Бос-Къудукъта олмакъ керекмиз.
Фуртуна энди, гъалиба, тына ята.
Утемурад джевап бермей.
О курьтюкли чёльде ири бетли, енгиль бичимли, кийик айванлар сюрюси сезип, элеслене.
Айванларны Флорос да коре.
— Бу не? — деп тааджипленип сорай о Утемураддан.
— Сайгъакълар, — дей Джевад, алдыны чалдырып.
— Эбет... сайгъакълар, — дей Утемурад, козьлеринде исе къыгъылчымлар ойнап башлайлар.
Сайгъакълар, фуртунадан алсызланыпмы, ничюндир, бир ерге джыйылгъан, къарлы тенлери иле бир-бирлерине сюйкенип турмакъталар, амма Утемурад буларнынъ рузгяр киби чалт экенлерини ве, чапсалар, артларына машина еталмагъаныны биле.
О, апансыздан машинаны токътата.
Ёлджулар эслерини топлап етиштиралмайлар, къоштюфекни алып, машинадан ерге сычрай, тизден къар ичине тюшип, абынасюрюне, сайгъакъларгъа таба чапа.
Къар ичинде юрмеси агъыр.
Сайгъакълар исе боюнларыны тёпеге тикледилер, къачмагъа азыр туралар.
Дюменджининъ артындан Джевад да тюше.
— Утемурад!
Арткъа къайт! — деп къычыра о. — Эшитесинъми?
Дюменджи къулакъ асмай, аякъларыны тёпеге пек котере берип, огге чапа.
О бала экенде, бабасы иле бу ерлерге къашкъыр авына чыкъа эди.
Кевдени куйдюриджи сыджакълар, баарьнинъ назлы тебессюмлери, къышнынъ шиддетли сувукълары... къарталлар учушкъан юксекликлер, язда — къышта отсыз — оленсиз бошлукълар, буларнынъ эписи Утемурадкъа таныш.
Кийик айванны излев... авджылыкъ Утемураднынъ къанында бар.
Бу онъа узакъ эдждадындан мирас къалгъан.
Авджылыгъы ичюн Утемурад буюклерден къач кере тенби, сёгюнч эшитти!
Лякин чёльде сайгъакъ корьдими Утемураднынъ юреги дукюльдеп башлай, къолу тюфекке узангъаныны дуймай къала.
Тюфек даима машина ичинде... язда, къышта.
— Утемурад!
Арткъа къайт!
Санъа эмир этем!
Ниает, Джеваднынъ аким давушы Утемураднынъ анъына токъунгъан киби ола...
Утемурад токътала.
— Ничюн арткъа? — деп сорай о Эмир-Саледен, озю онъа айланып биле бакъмай. — Мен учь сайгъакъны чомпазлатмакъ кереким.
— Сакъын, сайгъакъларгъа токъунма, — Джевад рузгярлы авада къарылды, энди йыртыкъ сес иле къычырмакъта. — Чомпазлатсанъ да, эп бир, машинагъа къойдырмам.
— Ойле олса.. мен де сайгъакъсыз дюмен башына отурмам! — Утемурад барот фучысы киби, патлайым-патлайым деп тура.
Козьлери ачувдан ве джурьатсызлыкътан кийик-кийик бакъмакъталар. —
Отурмасанъ, озюм отурырым, о да иш олгъан, — дей Джевад.
Бундан сонъ Утемурад бир къач адым кери къайта.
— Айды, учь дане керекмей... ич олмагъанда, бир данесини тынъкъылдатайым, — деп ялвара о, — Бос-Къудукъкъа баргъан сонъ, падиша зияфети ясармыз.
Къашкъар кебабы къавурырмыз!
Не?
Яман шейми?
Анда, машина ичинде, отургъыч астында тходжу сакълы.
Кореялылардан сатын алдым.
«Падиша зияфети» дегенде, Джеваднынъ къатиети тайпынды.
Чюнки сайгъакънынъ эти гъает лезетли... лякин къанун деген шей бар.
Бу джиэт Эмир-Салени текрар къышымгъа салды.
— Манъа бакъ, Утемурад! — деди о. — Сайгъакъны машинагъа къоймагъа изин бермем.
Буны бильген ол!
Экинъиз чёльде къалырсынъыз!
— Мен чёльде къалсам, сиз Бос-Къудукъкъа барып еталмазсынъыз... не бугунь, не ярын, не бир афтадан сонъ, — деди Утемурад, — сахрагъа бакъынъыз.
Къарнынъ устюнде тек къашкъыр излери.
— Сен не айтасынъ... къафанъ ериндеми? — деди Джевад иддетленип. — Эвинъде, ихтимал, къадынынъ, баланъ-чаланъ бардыр.
— Бала-чала? — Утемурад озюнинъ асиялы мыйыкъларыны ошаметли этип сыйпады.
Кулюмсиреди.
— Къаранлыкъ тюшип башлай, — деди Флорос.
Сеси къую астындан лакъырды эткен киби чыкъты, — кеттик, Утемурад!
Флорос бу улькеде мусафир.
Утемурад онынъ сёзюне таби олмакъ кереклигини биле.
Мусафирни ынджытмакъ мумкюн дегиль.
Мусафир ынджынса, ондан Сабир Халматовичнинъ хабери олур.
О исе шакъа этмеге севмей.
Сонъ, бар да онъа анълат!
Гульбикеге де эшитилир.
Эбет... анда, Бос-Къудукъта, ойле къыз бар.
Утемурад оны чёльдеки еллерден къызгъана.
Утемурад, юрегим азачыкъ да олса енгиллешсин деп, тюфекни тёпеге тиклеп, тапанджасына басты.
Тюфек сахраны гъурюльтиге толдурып, патлады.
Бундан урьккен сайгъакълар сюрюси ерлеринден къопты, бир дакъкъадан сонъ узакъта къар куртюги ичинде джойылды, гуя олар бу ерде ич де олмагъан эдилер.
Утемурад тюшкюн алда машина бетке адымлады.
## 2
Джевад Эмир-Сале — дженкнинъ ильки куньлеринде институттан гонъюлли оларакъ джебеге кеткенлернинъ бириси.
Новочеркасск янында душман элине эсир тюшип, Германиягъа ёлланыла.
Арбий лагерьде ола.
Андан къача...
1948 сенеси Ветангъа къайтып келе.
Нефть институтыны битирген сонъ, Шимальге ишке кете, чокъ йыллар араштырув экспедицияларында чалыша.
Ер багърында чокътан-чокъ деликлер ясай нефть тапа, сонъ текрар узакъ ёлларгъа джоней.
Бойле аяткъа Джевад алышкъан, къарысы исе ондан кирах кельген.
«Пешинъден юре-юре ёрулдым, — деп шикяетлене о. — Дурулмагъа энди вакъыт».
Огъул Москвада окъуды ве осьти, къарысы узакъ, сувукъ Сибирьде эвде бир озю асретликте аят сюрди.
Вакъыт кече берди.
Джевад озюнинъ артыкъ къырджыман йигит дегиллигини, шималь оны эппейи хырпаладыгъыны сезе башлагъан сонъ, дженюпке, догъмушлары яшагъан ульке бетке джылышув фикрине кельди.
Ташкентте институт аркъадашыны расткетирди.
Аркъадашы онъа раат иш теклиф этти.
Джевад исе озюнинъ севимли зенаатындан айырылмакъ истемеди.
Кендини Бухара бетлерге ёлланылмасыны риджа этти.
Бойле этип, Джевад, бир ай эвельси Къара-Найман чёлюнде Халматов экспедициясына келип чыкъты.
— Баш геолог хаста, онынъ еринде ишлеп турынъыз, — деди Джевадгъа экспедиция башлыгъы, — сонъ лакъырды этермиз.
— Мен чёллерде деликлер ясамагъа алыштым, — деди о, Халматовгъа, — эр алда нефть къуюсына кетсем, яхшы оладжакъ.
— Э!
Нефть къуюсы десенъиз, нефть къуюсы олсун.
Адамлар эр ерде керек.
Бильхасса сизинъ кибилер, — деди Халматов.
— Эвеля ерни барып корюнъиз!
Эмир-Сале баш геолог вазифесинде ишлеп турмагъа разы олды ве учь афта кечкен сонъ, кетип нефть къуюларыны корьмеге къарар берди.
Халматовнынъ шофери Джевадны Бос-Къудукъкъа алып кетмек ичюн саба къаранлыгъында мусафирханеге кельди.
Машина ичинде беллисиз адам отурмакъта эди... адыны Флорос деди.
«Флорос... о мында не себептен... къайдан кельди?
Джевад ич бир шей бильмей.
Лякин Джевад эр шейни бильмеге борджлу дегиль.
Халматов ойле эмир эткендир!
Автомобиль... орьге котерильгенде моторы окюре, инълей, чукъурларгъа тюшкенде тына.
Орталыкъ энди къаранлыкъланып башлай, уфукъ иле кок битишик корюне.
Утемурад фенерлерни якъты.
Айдын зиялар ичинде къар япалакълары учуштылар.
Автомобильнинъ огюнде тавшан пейда олды.
Матюв айванчыкъ дешет ичинде къулакъларыны къысып, ерге чёкти, сонъра автомобильнинъ огюнде джувура башлады, ярыкънынъ тылсымлы тесиринден къуртулып, ёлдан четке бурулып оламады.
Утемурад сёгюнди, сурьатны эксильтти.
Ярыкъны сёндюрди.
Тавшан къаранлыкъ ичинде гъайып олды.
Чевре-четте фуртуна улумакъта.
Бу маальде Утемурад кевдесини Джевадгъа эгильтти.
— Сизни экинджи нефть оджагъында къалдыраджагъым, — деди онъа, къуру давуш иле, — озюме учюнджиге кетмек керек.
Анда ёлджу шофёрлар ичюн эв бар.
Джевад разы экенлигини тасдыкълап, башыны къакъытты.
— Саба саат секизде меним узурыма келирсинъ, — деди о ёргъун алда. — Бай-Терекке барып-кельмек керек.
— Истесенъиз, Къулан-Такъыргъа барып-келинъиз.
Лякин бу адам... — Утемурад козьлерининъ арекети иле аркъа отургъычтаки Флоросны косьтерди, — бу адамнынъ бутюн риджаларыны эда этмек кереким.
Эмир ойле!
Джевад сабадан берли индемей отургъан Флороснынъ юзюне джылп этип бакъты.
— Сиз Костас оласынъыз! — деди Флороскъа, бу сёзлер агъзындан чыкъып кеткенини дуймай къалды.
Капитан Костас... ойле дегильми?
Флорос козь къапакъларыны ашагъы эндирди, сусты... джевап бермеди.
Джевад девам этти.
— Манъа сизни телеф олды деген эдилер!
— Мен къуруджым.
Алтынджы трестте ишлейим, — деди ниает, Флорос.
— Янъы маишет эви къурамыз.
Бельки эшиткендирсинъиз?
Пультано усулы иле.
— Ёкъ, эшитмедим.
О насыл усул? — Джевад ёлдашынынъ кечмиши акъкъында лакъырды этмеге истемегенине эмин олгъан сонъ, озюни онынъ шимдики ишлери иле меракълангъан киби косьтерди.
— Бу, билесинъизми... къаймакъ таш ве бор балчыгъына боя къошула, — деди Флорос.
— Сонъ, не?
Стиль олып чыкъамы?
— Эбет, — Флорос кульди. — Янъы стиль.
Бельки де эскидир!
Яни маврларнынъ усулына бенъзеп кете.
Энди эски шейлернинъ пек чокъу унутылды.
Амма бу дюльбер.
Бойле эвлерни халкъ бегене.
— Къара-Наймангъа насыл тюштинъиз?
— Мени аджеле суретте чагъырдылар.
Бир адам иле корюшмек кереким, — деп джевап берди Флорос, сеси къалтырап ве, бир тюрлю, сызгъырып чыкъты, — Бос-Къудукъкъа кетеятам.
Я сиз?
— Мен экспедицияда хызметтем.
Бельки Бос-Къудукъта къалырым.
Къаранлыкъ, сукют дюнья ичинде къасабанынъ ярыкълары корюндилер.
— Бос-Къудукъ, — деди Утемурад.
Автомобильни токътатты.
— Кельдик.
Ёлджулар машнадан тюштилер.
Фенерлернинъ ярыгъы сёнген сонъ тунч къаранлыкъ ичинде, чыкъымсыз алда, къыбырдамай турдылар.
Ниает, авлакъта нефть къуллесининъ къаралтысы сезильди.
Къулленинъ копюр кечитлери узеринде кишилер арткъа-огге юрмектелер.
Башларында каскалар.
Гедже сменасы иште.
Демир таямаларгъа илишик электрик чыракълар ельден салланалар.
Автомобиль янындаки вагоннынъ уфакъ пенджерелеринде зайыф ярыкъ корюнмекте.
— Бу идаре, — деди Утемурад, пенджереге ишарет этип, — кир, лакъырды этинъиз.
Раатланынъыз.
Мен керек олсам, телефонджы къызгъа айтырсынъыз.
О тапып берир.
Ярын саба саат секизде мында олурым.
— Анълаштыкъ... джоне, — деди Джевад.
Ёлджулар эки басамакъ юкъары котерилип, къапуны ачтылар.
Юзьлерине джыллы ава урды.
Вагоннынъ бир къысмында рация тура, дигеринде нефть оджагъы устасы ичюн стол ве курсюлер къоюлгъан.
Диваргъа къалын кягъыт мыхлы, устюнде йылан, акъреп, къаракъурт ясалгъан.
Астта «зеэрли айванлардан мукъайт олунъыз» дие язылы.
Аркъасы къапугъа чевирили къыз токътамай-тынмай телефон трубкасы ичине къычырмакъта:
— Мен Алгъабасым!
Мен Алгъабасым!
Сексен кубметрлик тахтагъа даир эмирни алмадыкъ!
Санзар, мени эшитесинъизми?
Джевап беринъиз!
Сексен кубметрлик тахта ичюн...
Джевад енгильден оксюрди.
Къыз деръал къулагъындан трубканы алды, мусафирнинъ селямына джевап берди.
Къыз эсмери ве чевик.
Устюнде, юнлю, къырмызы свитер ве ипраныкъ джинс.
Манълайы устюне бир топ джильвели сачы тюшкен.
— Устаны корьмек мумкюнми? — деп сорады Джевад.
— Уста Бадалбеков нефть оджагъында, — къатиетле джевап берди къыз,— анда киль иритме иле мешгъуль.
Сабагъадже мында олмайджакъ.
— Я озюм онъа барсам?
— Бундан файда чыкъмаз, — къыз башыны терсине къакъытты, — о сизинъ иле лакъырды этип оламаз.
Ярын саба еди бучукъта келинъиз.
— Мен мында Халматовнынъ авалесине бинаэн кельдим, — деди Джевад.
Бунынъле къызгъа, озюнинъ бу ерде тесадюфен пейда олгъан киши дегиллигнни сездирмек истеди.
Къыз исе бойле зияретлерге алышкъан...
Джеваднынъ сёзлери онъа тесир этмеди.
— Бизге адамларнынъ эписи Халматовнынъ авалесине бинаэн келе, — деди къыз ве къыя козьлери иле джильвели кулюмсиреди.
Сонъ дахилий телефон трубкасыны котерди.
% — Сойданъыз? — деп сорады мусафирден.
— Джевад Эмир-Сале.
— Маша, мында Халматовдан кельген адам бар...
Джевад Эмир-Сале.
Оны мусафирханеде ерлештир...
Не?
Маша, гъалиба, итираз этти, къыз иддетленип, къычырды.
— Даа насыл кранджы?
Экинджи болюкке авуштыр!
Сенде, биринджи болюкте даима сербест ерлер олмакъ керек.
Анъладынъмы?
Трубканы ерине аскъан сонъ, козьлерини Джевадгъа тикледи.
— Бар, раатланынъыз!
Ёл четинде, тёнтерилип яткъан эски автобус къылыфы корерсинъиз, онъа якъын... узун эв.
Бизим мусафирханемиз.
Джевад акъырын-акъырын къапугъа таба адымлар экен, вуджудында къуршун тёкюльген киби, агъырлыкъ сезди.
«Ах!
Йыллар озьлерининъ ишини яптылар — деп кедерленди о, — эвеллерде ич ёрулмай тургъаным».
— Ашханенъиз узакътамы?
Къыз дивардаки сааткъа козь этип алды.
Саатнынъ зынджыры о къадар созулгъан ки, ерге тиейим-тиейим деп турмакъта.
— Къомшу эвде.
Энди къапалы.
Машагъа айтынъыз, о сизинъ ичюн бир шейлер такъыштырыр.
Джевад башыны акъырындан къакъытып, идареден чыкъты.
Ким о Маша?
Нечюн Джевадгъа бир шейлер такъыштыраджакъ?
Бу хусуста сораштырып турмады, чюнки озюндеки теджрибеден малюм ки, эр ерде, эр вакъыт бир Маша ола... ве о Маша эр шейни такъыштыра.
Флорос кетмеди.
Вагон ичинде къалды.
— Я сиз?— къыз курсю узеринде индемен отургъан кергин черели адамгъа меракъле козь этти. — Кимни беклейсинъиз?
Флорос адрес язылы кягъыт ериндеми — дегильми, бильмек ичюн, эвеля элини джебине токъундырып алды.
— Манъа Гульбике Ходжаниязова керек, — деди о, джиддиетле.
— Озюнъиз кимсинъиз?
— Мен Флорос Домопулос олам.
Халифе Чувадарны корьмеге кельдим.
Хаста экен...
Къыз Флороскъа элесленип бакъты.
— Эбет, Халифе аптенннъ алы фена, — деди о,— амма Гульбике мен олам.
Флорос Домопулос экенинъизни нечюн бирден айтмадынъыз?
Мен сизни чокътан беклейим.
— Телеграмманы алдым... алель-аджеле ёлгъа чыкътым.
Тайярелер учмайлар.
Фуртуна.
— Берекет берсин, кечикмединъиз, — деди къыз.
Турды, пальтосыны кийди, башлыгъыны козьлери устюне тюшюрди.
Аякъкъапларыны чыкъарып, аякъларыны кийиз меситлер ичине тыкъты.
— Юрюнъиз, эвини косьтерейим!
Флорос, мешин сумкасыны алып, къызнынъ пешинден чыкъты.
Бир вакъытта йымшакъ топракъ ичине кирип, шимди бузлап, къатып къалгъан, тотлы копчеклер устюндеки вагончыкълар сыра-сыра турмакъталар.
Оларда адамлар яшайлар.
Вагонларнынъ пенджеречиклерине саде перделер асылы.
Ичериде газ оджакълар яналар.
Къасабанынъ меркезинде учь дане джыйма эв тура — клуб, тиббий нокъта, ашхане.
Дживарда бир къач агъач эв бар.
Алланынъ чёлю ортасында, къар ве рузгяр алтындаки бу къасаба озюне хас тертип иле яшамакъта.
Кимдир вагоннынъ къапусы огюне сув тёккен, сокъакъ бузлагъан.
Флороснынъ аякълары тайды, йыкъыла язды.
Къаранлыкъта зорнен сезильген сокъакъ дживанкъашлап кетмекте.
Саба бу ерден кимдир кечкен, терен излер къалдыргъан.
Гульбике, огде юре, бу излернинъ ичине басмакъ ичюн, джейран киби, узун-узун секире.
Бу ерлерде юрип алышкъан, амма Флороскъа къолай дегиль.
Ниает, Гульбике кенъ ёлгъа чыкъаракъ, ешиль ренкли, эски вагон янында токътады.
— Проспектлеринъизде кезинмек къыйын, — деди Флорос.
Гульбике кулюмсиреди.
— Проспектлеримизде?
Бу сёзни эшитмегеним къач йыллар...
Къыз омузыны къакъытып, вагонны косьтерди.
Вагоннынъ пенджерелеринде ярыкъ янмакъта.
Къапунынъ устюнде демир къаснакъ, дамынынъ тёпеси къар иле орьтюли.
— Халифе апте мында яшай.
Гульбике бузлу басамакълардан юкъары котерильди, къолуны кучюк тенеке къапакъ аралыгъына сокъып, къапуны ачты.
— Киринъиз!—деди мусафирге.
Кучюк коридор ичинде Гульбике аркъасыны диваргъа таяды, бир аягъыны азачыкъ котерип, авада силькитти, кийиз месит авада эки кере айланып, ерге тюшти.
Экинджиси де ойле...
— Мен бу эвде Халифе аптенен берабер яшайым, — деп иза этти Гульбике, — къапуларны коресинъизми?
Бири — онынъки, дигери — менимки.
Менимки сагъда.
Риджа этем, бир дакъикъачыкъ сабыр этинъиз!
Къыз озь одасына кирди.
Флорос сумкасыны ерге къойды, курсю устюне отурды, этрафына бакъынды.
Озю чокъ эвлер къурды, амма бойле эвчикте, мувакъкъат да олса, яшагъаны ёкъ.
Эвчик онъайтлы, ичи джыллы ве джыйнакълы.
Бираздан иддетли давушлар эшитильди.
— Киши къайдан бильди?
Ве... ким рухсет этти? — деп къычырмакъта эди насылдыр къадын.
Гульбике алчакъ сес иле бир шейлер айтты.
Тышта анълашылмады.
— Санъа къач кере риджа эттим... башкъасынынъ аятына къарышма, дедим.
Дедимми — ёкъмы?
Кене... хастаны эеджанландырмакъ истейсинъ.
Ничюн, айтылгъан вакъытта анъламайсынъ? — къадын къайнап-ташып сёйленмекте.
Сонъ, Флорос къызнынъ тыныкъ сесини эшитти.
— Киши узакътан кельген, — деди о. — Не япсын?
Корюшмейип къайтып кетсинми?
Къыз озь юрегини айтып анълаталмай, агълады.
Флорос курсю узеринде, де бир янбашына таянды, де дигерине... озюни онъайтсыз ис этерек, пармакълары арасындаки сигарны эзгелей берди.
Къапу ачылды, акъ сачлы, нидже кевдели къадын чыкъты, устюнде ешиль халат.
Козьлери ёргъунлыкътан, бельки де уйкъусызлыкътан, къызаргъанлар.
Флорос еринден турды.
— Афу этинъиз, — деди о къадынгъа, — мен Халифе Чувадарны корьмек истейим.
— Онынъ кимисинъиз? — деп сорады къадын Флоростан.
— Якъын кишисим, — джесаретсиз джевап берди мусафир.
— Мен эким...
Нина Андреевна Кулагина олам, — деди къадын. — Халифе Османовна стенокардиядан хаста.
Юрек агърысы.
Оны хастаханеге къоймакъ ичюн Къара-Наймандан кельген эдим.
Алып кетмеси хавфлы олды.
Сонъ фуртуна чыкъты...
— Шимди хастанынъ алы насыл? — Флороснынъ сеси титреп чыкъты.
— Бугунь гузельдже.
Умумен, вазиети гъает джиддий.
О, насылдыр, мушкюль вакъиадан сонъ дагъылып къалгъан.
Насыл вакъиадан сонъ, бильмейим!
— Мен оны корьмек кереким, — деди Флорос.
Онда энди инатлыкъ киби бир шей сезильди.
Эким теслим олмады.
— Бугунь мумкюн дегиль, — деди къатиетле. — Дёрт кунь, дёрт гедже хастанынъ козьлери юмулмадылар.
Янъчыкъ юкълап къалды.
Оны уятмагъа акъкъым ёкъ.
Ярын келинъиз.
Гульбике чыкъты.
Череси къызаргъан.
Козьлери яшлы.
Аякъларыны кийиз меситлерге тыкъты, башлыгъыны кийди.
— Мен кеттим, — деди о, Кулагинагъа. — Сабагъа къадар невбетчиликте оладжагъым.
— Дарылма манъа, Гульбике! — деди Кулагина йымшакъ сесле. — Мен Халифе ичюн раатсызланам.
Мусафирни де озюнъле алып кет.
Онъа геджелемек ичюн ер тап!
Гульбике экимнинъ табиатына энди алышкъан.
Онъа ялварувнынъ файдасы ёкъ.
Теренден кокюс кечирди, сонъра дивардаки мыхтан Флороснынъ къалпагъыны алып, озюне узатты.
— Юрюнъиз!
Идареде ишчилер джыйылгъан, олар тезден геджелик хызметке чыкъаджакълар.
Бригада реберлери наряд алмакъталар.
Тавангъа асылы электрик чырагъы папирос думаны ичинде зорнен сечильмекте.
Гульбике идаре огюнде тургъан гедже бекчиси Косе Байназаровгъа, Флоросны мусафирханеге алып бармасыны риджа этти.
Флорос, башы-аягъы иле сачакълы тон ичине комюли бекчининъ пешинден кетти.
...Ишчилер даркъап кеткен сонъ Гульбике мусафирханеге телефон этти.
— Маша, бир адамны даа ерлештирмек керек.
Шимди барыр.
Халифе аптенинъ къоджасы.
Ташкенттен кельди.
Флорос Домопулос.
— Халифенинъ... къоджасы?
Халифе тул дегильми?
Бир йылдан берли бир озю яшай. — Маша пек тааджипленди.
— Сабыкъ къоджасы, — деди Гульбике.
Ишнинъ асылыны енгильден анълатты,— олар айырылышкъан экенлер.
Нечюн, бильмейим.
Халифе апте къаарьли эди.
Къоджам иле сагълыкълашмай олип кетеджегим деп къоркъты.
Кулагина исе къоджасыны эвге биле къоймады.
— Яхшы!
Онъа бир ер тапарым, — деди Маша, сонъ иляве этти.
— Зевкълылар олар, о, къартлар.
Нени болюшип оламайлар, акъылым етмей.
Бу чагъдаки адамларда севги акъкъында лакъырды ола билеми?
— Ола биле, — деди Гульбике, — мен санъа айтам.
## 3
%Кучюк мусафирхане софасында Флоросны, отуз беш яшларында, беяз черели, мавы козлю къадын къаршылап алды.
— Мен Флорос Домопулос олам, — деди мусафир, озюни Машагъа такъдим этип, — мени сизге Гульбике йиберди.
— Билем... — Маша оны дикъкъатле козьден кечирди. — Юрюнъиз, еринъизни косьтерейим!
Къадын тар софаны бойлап кетти.
Сонъунда токъталып, ярысы джам къапуны акърындан ачты.
— Кроватынъыз сол якъта, пенджере янында.
Ичериде адам юкълай. — деди Маша яваштан.
Флоросны къаранлыкъ одагъа кирсетти.
— Чай ичмек, истесенъиз, титанда къайнагъан сув бар.
Флорос, козьлери къаранлыкъкъа алышкъанджа, ода ичинде къапу янында къыбырдамай турды, сонъ сумкасыны ерге къойды.
Азбардаки фенерден ичери кирген аз бучукъ ярыкъта союнып, ёргъан астына кирди.
Кирген сонъ, озюнинъ зияде ёргъун экенлигини дуйды.
Ама тез юкълап оладжакъмы аджеба... синъирлери гъает эеджанлы.
— Кельдинъизми?
Ничюн анда къонмадынъыз? — деди кимдир къаранлыкъ ичинде.
Тынч ве ачыкъ бу давуштан Флорос абдырап кетти.
Сонъ давушнынъ саибини таныды, самимиетле севинди.
Ёлдашы мындадыр деп ич тюшюнмеген эди.
— Афу этинъиз, — деди Флорос онынъ огюнде къабаатлы киби. — Мен сизни уятмакъ истемедим.
— Сиз мени уятмадынъыз, — деди Джевад, — чюнки мен юкъламай эдим.
Танышынъызнынъ алы насыл?
— Фена.
Эким мени онынъ янына къоймады.
— О къадар узакътан нафиле кельдинъиз... шаймы?
— Ёкъ, — Флорос сусты, бир талай тюшюнип турды, сонъ деди. — Нафиле дегиль.
Джеваднынъ астындаки ятакъ гъыджырдады.
О аякъларыны полгъа тюшюрди, узанып, столнынъ устюни къармалады, недир къыдырды, ниает, сигарета тапып, тутандырды.
Кибрит ярыгъы онынъ юзюни айдынлатып алды.
Джевад чокъ денъишкен.
Онынъ яш йигит экенде дагъгъа, отрядкъа кельгени Флороснынъ хатиринде.
Ачлыкътан азгъан-тозгъан, юзю сараргъан эди.
Сонъ тюзельди, пекинди, озюнинъ джесюр киши экенлигини косьтерди.
Не олса да, Эмир-Сале о вакъытта бала киби эди.
— Верекалас хатиринъиздеми? — деп сорады ондан Джевад апансыздан.
Флорос индемеди.
— Меним иле къонушмакъ истемейсинъиз!
Тааджипли шей!
Мен сизни корьгеним киби таныдым.
О къадар йыл кечти...
Советлер Бирлигинде экенлигинъизни бильмей эдим.
Элена сизни эляк олды деген эди.
— Верекалас... — Флорос басыкъ сес иле сёйленди. — Юнанистандаки о кучюк койчик.
Анда о топракъта... эдждатларым Ликург, Аристотель, Плутарх дефн олунгъан.
Ве тек олар дегиль.
О топракъ узакъта.
Амма даима юрегимде.
Онынъ акъкъында лакъырды этмек истемейим, чюнки агърысына даянып оламайым.
Флороснынъ сеси богъулып-богъулып чыкъты.
— Демек, капитан Костасны унутмадынъыз, ойлеми? — деп сорады о, Джеваддан.
Капитан Костас...
Джеваднынъ хатириндеми?
Капитан Костас?
## 4
...Кевдем къатты тахталар устюнде... о якъкъа-бу якъкъа тыгъыра.
Тахталар сарсалар, оларнынъ астында чоюн копчеклер куньдюз-гедже тасырдайлар.
Мен вагон ичинде ятам, юксекте, діварнынъ тавангъа битишик кошесинде демир пармакълыкъ корюне.
Ондан ичери зайыф ярыкъ кирмекте.
Мени къайдадыр алып кетмектелер.
Хырпалангъан вуджудларнынъ терисинден бозулгъан ава джигерлериме зеэр олып кире.
Вагон ичинде къаранлыкъ, пислик, тарашлыкъ.
Бетимнинъ устюне осюк сакъаллы эсли аскер эгиле.
— Яваш ол, — дей о манъа гизлиден, — сен сандыракълайсынъ.
— Биз къайдамыз?
— Сен яралысынъ.
Лякин яралы экенинъни сездирме... озюнъни къолгъа берирсинъ.
— Не ерлисинъ? — деп сорайым аскерден.
— Гомельденим, — дей о,
— Я сен?
— Багъчасарайдан...
О элинен тез-тез агъзымны къапата.
— Сус, къардаш!
Бир-биримизге якъын олайыкъ... мында бизимкилерден даа барлар.
Русиеден... анъладынъмы?
Мен башымны къакъытам.
Ялынъыз олмагъаныма къуванам.
Сонъ эписини яваш-яваш хатырлап башлайым.
Новочеркасскнинъ дженюби.
Байыр устюнде кильсе... озен четинде, къарагъачлар астында эки саатлыкъ дженк.
Башымда ве омузымда агъры.
Козьлеримде къырмызы перде.
Янашамда немседже лакъырды.
Оны эшитип, къальбим бузлай.
Кимнинъдир инъильтиси ве садасы, сонъра эссизлик, къара чукъур ве... эсирлик.
— Бизни къайда алып кетелер?
Вагон ичинде эджнебий сёзлер эшитильмекте, кишилер франсызджа, хорватча, сербдже, мадьярджа пысырдашалар.
Такъдирлернинъ, къылыкъларнынъ ве араретлернинъ бир-бирине къатылувы.
Алсыз, азгъын чехрелер, пенджереге тикильген чукъурлы козьлер, козьлердеки кедер ве асрет.
Ичимде эр шей куймекте.
— Сув, — дейим мен яваштан, — сув ичмек истейим!
Аскер манъа эгиле.
— Сабр эт, — деп ялвара о, — сув ёкъ.
Сонъ аскер, башыны коксю узерине тюшюре, суса.
Башкъалар да индемейлер.
Эр кесни ачлыкъ, сувсузлыкъ чеклер токътамай-тынмай: «— аят-олюм, аят-олюм...» деген киби такъылдамакъталар.
Эки афта бойле.
Ниает, Рогенсбургда бизни тюфек къундагъы иле тюрткелеп, наллы — чызмаларнен тепмелеп, вагонлардан ерге тюшюриип, сафкъа тизип, таш ёл бою айдап алып кеттилер.
Къуршун ренкли ябаний кок астында бизлер арбий эсирлер сюрюси, акъырын-акъырын кетемиз: штанларымызнынъ садефлерини немселер та, Купянскте кесип алгъан эдилер.
Шимди ёл бою, штанларымызнынъ авуны сол къолларымызнен тута берип, чанабаджакълап кетемиз.
— Иште, Германия! — деди осюк сакъаллы аскер, Степан.
— О вакъыта, он дёртюнджи сенеде, оларда Вильгельм бар эди.
Шимди — Гитлер.
Онынъ мыйыкълары не къадар узун олгъан олса, бунынъ мыйыкълары о къадар къыскъа.
Степан окюнчли сёгюнди ве кокюс кечирди.
Онынъ яралы аягъы кирли пачавра иле багълы, озю акъсай.
Меним омузыма къанлы кольмек парчасы сарылы.
Кольмектен къан ийимекте.
Биз Степан иле бир-биримизге сюйкенип кетемиз.
Башкъалар да ойле япалар.
Эпимизнинъ башларымыз ашагъы эгильген, кимседе такъат къалмагъан.
Бизни ёл бою огге айдайлар.
Ниает, лагерь корюнди.
Бизни бекчилер ве копеклер муасарагъа алдылар.
Лагерь азбарында сафкъа тиздилер.
Обер-лейтенант Краузэ мабюслернинъ огюнден кечеяткъанда, назары манъа илишип, токъталды.
Ничюн мени корьгенде токъталды, бильмейим.
Эки пармагъыны бир-бирине сыкъа берип, козьлериме тюртти.
Яхшы ки, башымны тез-тез четке чектим.
— Сиз эпинъиз энди къулларсынъыз! — деп джекирди о.
— Сизде ветан ёкъ.
Русие — немселернинъ топрагъы.
Анъладынъызмы, туварлар?
Терджиман бизге онынъ сёзлерини терджиме этти.
— Сен де къулсынъ, кутюк! — деп айкъырды Краузэ манъа.
Ачувымдан къаным бетиме урды.
Баш пармагъымны ишарет ве орта пармакъларым арасына тыкъып, обер-лейтенанткъа косьтердим.
Бойле япмакъ мумкюн дегиль эди, мен даянамадым.
— Ма, ал! — деп къычырдым русча.
— Бойле къуллармыз биз санъа.
Обер-лейтенантнынъ юзю ком-кок олды.
Къолуны котергенини сезмей къалдым... юмругъыны джакъыма эндирди.
Мен йыкъылдым, чюнки такъат ёкъ... бекчилер мени сафтан сюйреклеп алып чыкътылар.
Мени чокъ котекледилер.
Ерге йыкъылгъан сонъ, чызмаларынен уруп, эки къабургъамны сындырдылар.
Мен яш эдим, сагъ къалдым.
Елькеме тюшкен къатты, балабан юмрукълар эсимде къалды, къабургъаларымны къопаргъан чызмаларны да унутмадым.
Мен яшамакъ истей эдим.
Аркъадашларым мени аписхане хастаханесинде ерлештирдилер.
Мени бакъты, сагъылттылар.
Омузымдаки ярам кет-кете къуруды, къапанды, къабургъаларым япышты, осьтюлер.
Лякин ачлыкътан ве хасталыкътан аздым ве зайыфладым.
Учь ай кечти.
Бир дефа бизни, юз къыркъ адамны, геджелери газ камералы, къара машиналаргъа юклеп, эсирлер дурагъындан алып чыкътылар.
«Ах!Энди эр шей битти,— деп тюшюндим мен аджизлик ичинде,— йигирми дакъикъадан сонъ биз тири олмайджакъмыз.
Джансыз да олмайджакъмыз.
Бизни крематорийде якъаджакълар».
Эр кунь азбарда уйле емегине невбетте тургъан вакътымызда, кенъ бетон баджадан чыкъкъан къою сия тютюнге дешетле бакъа тургъанмыз.
Бу баджаны бизден юксек таш дивар айыра эди.
Анда, яш, къарт, эркек, къадын вуджудлары яна эдилер.
Шимди бизим невбетимиз.
Машина бутюн сурьаты иле ювурмакъта.
Газ къокъусы дуюлмай.
— «Адамлар!—деп джан аляметинен къычырды кимдир, къаранлыкъ ичинде.
— Ёлгъа чыкъкъанымыз аз вакъыт дегиль!
Крематорийге аля барып етмедикми екъса, алла къайдымызны чекти, бизни аджыдымы?»
«Эбет, юргенимиз къач дакъикъа олды,— деди дигери.
Бу Степаннынъ давушы эди,— лянетли баджа чокътан артта къалды».
«Бельки, оджакълар адамларны къавурып етиштиралмадырлар — итираз этти учюнджиси,
— о себептен бизип Катра дересине алып кетип, анда тындыраджакътырлар».
Кене сукюнет укюмран олды.
Ама эр кеснинъ къальбинде шубе ве ишанч къыбырданды.
Машина ичине газ йиберильмеди, бунынъ манасы олмакъ керек.
Бир саат къадар вакъыт кечти.
Машина токътады.
«Чыкъ!— деп къычырды аскер, къапуны ачып,
—тез ол!»
Бу — кучюк демирёл станционы эди.
Бизни мал вагонларына отурттылар, поезд кочьти.
Къайда алып кетелер аджеба?
Къуршунгъа тизмегеми?
Онъа бенъземей.
Ишкеми?
Бизден насыл ишчи ола биле... аякъларымызны зорнен сюйреклеп юремиз.
Ихтимал, Германиянынъ орта виляетлеринден бирине алып кетип, бир де-бир деликке тыкъаджакълар!
Лякин поезд вира дженюп бетке бурулмакъта.
Учь кунь, дёрт гедже кеттик, поезд Лариса шеэринде токътады.
Бизни тюшюрдилер.
Бу дюльбер, назик шеэрде немселер шорбаджы эдилер.
Урумлар ач, балалар чыр-чыплакъ джадделерде назаретсиз юрмектелер.
Эркеклер корюнмейлер.
Къадынларнынъ козьлери сёнюк.
...Эки къатлы тула эвлер.
Бир якъы тик байыргъа таялы.
Дигер якъы къабурчакъ дивар иле къапавлы.
Азбар этрафындаки дивар устюнде тикенли тель чекильген.
Бекчи къуллелерде чифт-чифт пулемётлар туралар.
Автоматларнынъ сувукъ демир уджлары, бекчилернинъ каскалары, каскалар астында аскерлернинъ таш чехрелери.
Гедже ве куньдюз тынмакъ бильмеген дешетли садалар, котек, сёгюнч эшитильмекте.
Бизни Ларисадан узакъта, къырмызы топракълы къыр этегиндеки бу баракъларгъа къападылар
Яры — ач яшаймыз.
Саба ерасты заводы къуруджылыгъына — гранит кесюв, ёнув, къалав хызметине кетемиз, акъшам кери къайтып келемиз.
Лагерь къапусы огюнде бизни урумлар беклейлер.
Эксериетле къадынлар.
Олар бизге къасветли чырай иле бакъалар.
Лагерь бекчилери къадынларны четке къувалай, олар исе бизге кепекли отьмек, къынлы бакъла, миш-молла къурусы аталар.
Лагерьдеки арбий эсирлер арасында урумлардан да бар.
Тикенли тель тышындаки урумлар ичериде озь адамларыны къыдыра, оларгъа хош сёзлер иле къычыра, рухландыралар.
Бекчилер адамларны тюфек къундакъларынен тюрткелей, елькелеринден уйтеклейлер, ама олар, кетирген ашайтларыны болип эпимизге берип битирмегендже, къайтып кетмейлер.
Бир дефа мен о адамлар арасында къара пальтолы яш къыз корьдим.
Къыз манъа тикленип бакъа бермекте эди.
Юксек, акъ чехрели.
Бакъышлары айдын ве кибар.
Къыз меним дикъкъатымны джельп этмек ичюн къач керелер башыны къакъытты.
Дигер кересинде бекчининъ башы устюнден манъа усталыкънен тёгерек урум отьмеги атып йиберди.
Мен отьмекни авада чапчып алдым.
Баракъта ашыкъып отьмекни ортадан больген вакъытымда, ичинден кучюк кягъыт чыкъты.
Эсир урумлар манъа окъуды.
Къыз дагъларда партизан къыталары барлыгъыны бильдирмекте, бизге мындан къачып, оларгъа къошулувны тевсие этмекте эди.
Шеэр артында, узакъта, юксек дагълар ве къырлар сусып туралар.
Мен оларнынъ думанлы тёпелерине, чыплакъ къаяларгъа, къара къоба агъызларына чокъ бакъып турам.
Анда юксек тереклер арасында беяз кильсе ве койчик янларында зейтун даллары ешерип туралар.
Дагълар узеринде гуль ренкли кок парылдамакъта.
Рузгяр дагълардан чам къокъусы алып келе.
О дагъларда, о къырларда урум партизанлары гизленелер.
Шеэрлернинъ ве койлернинъ эалиси — эсли эркеклер ве къадынлар — оларгъа кетип къошулалар.
Эки кунь кечти.
Акъшам устю иштен келеяткъан вакътымызда бекчи, ничюндир, текаран артта къалгъан эди, къыз меним янымдан кечип кетти.
Кечип кетеяткъанда:
— Лефтерия,— деди манъа яваштан.
Мен къызнынъ ады бойле олса керек деп тюшюндим, албуки азатлыкъ деген юнан сёзю экен.
Азатлыкъ!
Мен къызгъа зияде асрет олдым.
Учюнджи дефа къыз чаресини тапып, лагерьге манъа кягъыт йиберди.
Онынъ узеринде къачув ёллары чызылгъан эди.
Лагерь азбарындаки эски диварда, бир вакъытта эшилип, сонъра тула иле енъиден ишленильген ер косьтерильген.
Биз тикенли тель астындан сюйрелип кечип, меаретли орьтюльгеи деликнинъ афы тулаларыны чекип-чыкъарып, къачмакъ керекмиз.
Чаткъыда, дагълардан кечип, озенге тюшкен ёл ишарет этильген, озеннинъ сол саилинде кучюк койчик.... анда, кильсе янында, къарт киши иле корюшеджекмиз.
О бизге кийим береджек.
Киши бизни бир афта эр кунь беклейджек.
Кягъытта айтылгъанына коре, адамнынъ башында орьме къара фес оладжакъ.
Эртеси куню къызны адамлар арасында корьгенде, козьлеримнинъ ишаретинен, къачувгъа разы экенлигимни бильдирдим.
— Адынъ не?—деп сорадым ондан урумджа.
— Элена,— деди къыз.
Алты адам къачмагъа топлаштыкъ.
Буюгимиз Степан олды.
Азбарда кезинти вакъытларымызда диварнынъ ямавлы ерини дикъкъатле тедкъикъ эттик.
Къачаджакъта ишимиз бирден уймады.
Кимдир къатиллик япкъан, сакъчыларнынъ башлыгъына деген.
Бизни къабаатламакъ ичюн къатий эсас олмаса да, эр ихтималгъа къаршы, къолларымызны бугъавлап къойдылар.
Къальбимин умютсизлик басты.
Козьлеримнинъ огюне «азатлыкъ» сёзю иле берабер, Эленанынъ кибар, дедиль чехреси кельди.
ёкъ... не олса-олсун, мен къачаджагъым.
Бир афта кечти, гедже кок гудюрдиси эшитильди, сонъра кучьлю ягъмур ягъа башлады.
Бойле ягъмур ялынъыз дагълыкъ ерлерде ола.
Кок ойле гудюрдеди, ягъмур ойле тёкюльди ки, гуя къаялар авдарылды, денъиз саиллеринден чыкъты.
Лагерьни къаранлыкъ сарды.
Ягъмур гурюльтисинден аякъ давушлары эшитильмез, къаранлыкъта ич бир шей корюнмез олды.
Учь адам: мен, Степап ве бир де хорват — демир парчасы иле урып бир-биримизнинъ къолларымыздаки бугъавларны сындырдыкъ.
Языкъ ки, меним сагъ къолумдаки килитни ачып оламадыкъ, зынджыр кесеги къолумда асувлы къалды.
Дигер учь киши къачып къуртулувгъа ишанчны гъайып эткен... лагерьде къалдылар.
Биз япышакъ, пырмач балчыкъ ичинде, орюмчек авы киби къарышыкъ тикенли теллер астында сюйреле-сюйреле, диваргъа якъын кельдик, деликке тыкъалгъан тулаларны ихтиятле чыкъарып, ерге къойдыкъ, акъырындан ёлгъа сычрап тюштик.
Юреклеримиз къафеслерини сындыраджакъ киби кучьлю дукюльдемекте, ичимизден нефесимиз гъычылдап, сызгъырып чыкъмакъта, къолларымыз къалтырамакъта.
Лагерьден эппи узакълаштыкъ, къаранлыкъ, къалабалыкъ аралыкълар бою кетмектемиз... манъа буларнынъ эписи тюшюмде олаяткъан киби келе.
Тосат-тосат аркъагъа айланып бакъамыз, кимсе корюнмей.
Эп чапамыз.
Биз эсареттен къачмакътамыз.
Бу дешетли ягъмур ягъмагъан, орталыкъны бойле сув басмагъан, шеэрни о зиндан къаранлыкъ орьтмеген олса, къачув бизим къолумыздан кельмейджек эди.
«Бизге алла ярдым этти...»
Дегирмен янында аз къалды патрульнинъ къолуна тюше яздыкъ, шашмалап, учюмиз — учь якъкъа къачтыкъ, шай этип, бири-биримизни джойдыкъ.
Мен кевдемни шыбалай берген агъыр, ири тамчылар ве козьлердеки шефаатны сёндюрген акъчыл йылдырымлар астында къалдым.
Къаранлыкъ ве ягъмур ичинде козьлерим багълы киби юрсем де, саба энди дагъда эдим.
Дагъларда-къырларда эки кунь доландым, адаштым.
Ачлыкътан такъатсызландым, аякъларым узеринде чешит яралар, урбам сылакъ, ягъмур аля сепелей, ама этрафымда сербест дагълар, къаялар.
Агъустос боджеклери чырылдай, от-олень къокъуй,  кийик гуль гондже ачмакъта.
Къушлар хош нагъмелер иле сайрай, ава кунеш шавлелеринден йылтырай.
— Лефтерия!—дейим мен яваштан... озюмни саадетли ис этем.
Ниает, кучюк ве араретли озенчикке барып еттим, сув чагълай, ташларгъа уруна, къутурып акъа, сув астында беяз чакъыл ойнай, алабалыкъ ялдай — кезе.
Чам тереклери талдасында харабе кильсенинъ бир чети корюне.
Озен саилинде къарт киши отурмакъта.
Арыкъ аякъларыны салкъын сув ичине тыкъкъан.
Янашасында, таш устюнде, мешин чувал тура.
Къартнынъ чехреси кунештен сепленген, къараргъан, энълеп ве бонлап бурюшиклерле кескеленген бетиндеки ешиль козьлери буз кесеклери киби парылдайлар.
Къарт, башына къара гароз фес кийген.
Дува окъур киби, дудакъларыны къыбырдагаракъ, козьлерининъ къыйыгъындан манъа бакъмакъта.
— Россос,— дедим мен онъа ве пармагъым иле коксюме тюрттим,
— мен россос...
Къарт еринден къалкъты, индемей, чувалынынъ агъзыны чезе башлады.
— Россос?
Сен, огълум, руссынъмы? — деп сорады къарт.
Лакъырдысында урум ве тюрк сёзлери къарышыкъ эди.
— Эвет, ата! — дедим мен онынъ ана тилинде.
% — Бен Русиелим!
Буны къарт ич беклемеген эди.
О айретте къалды.
Сылакъ таш устюнде аягъы тайды, сув ичине йыкъыла язды.
Билегинден тутып догърулттым.
— Бен исе — Налкесер-оглу Керимдирим, — деди о, эсини топлагъан сонъ,
— сенинъ ичюн эльбисе гетирдим.
Учь гуньдирки, бурада сени беклиёрым.
— Дагъларда адаштым.
Алла эшкъына, ата, бени бу эсареттен куртарыныз,— онъа бугъавлы къолумны узаттым.
Къарт джебинден ири, чакъысыны чыкъарды, сюйрю уджуны килитнинъ делигине кечирип, бир айландырды, бу  килити ачылды, зынджыры такъымынен шаркъылдап аякъларым уджундаки ташлар узерине тюштилер.
Мен артыкъ сербестим.
Къолум шишкен... къарт дагъ ичинден насылдыр къокъулы отлар узип кетирип, элиме шыкълады.
Сонъра чувалындан эски чекмен, учкъурлы штан ве бир чифт чарыкъ чыкъарды.
— Иште, булардыр, — деди о мемнюн алда.
— Кий, бир бакалым, киме бензейеджексин?
Мен устюмдеки чул-чубурны чыкъардым, Налкесернинъ берген урбасыны кийдим.
— Вах!
Вах!
Вах! — къарт хош нидалар иле кульди.
— Сени горен арнаут зан идеджек.
— Тешеккюр, сизе! — дедим онъа.
— Аллая исмарлады деме!
Къартнынъ къолуны яхшы сыкътым, онынъ манъа косьтерген ёлу иле кеттим.
— Буларны не япмалы? — деп къычырды о артымдан ве аякълары уджунда яткъан ёлакълы пачавралар обасыны косьтерди.
— Ирмака быракъыныз! — дедим мен.
Къарт урбаларны топлады, ичине агъырджа таш къойып, багълады ве кевдесини кери къайыра берип, бир саллап йиберди, богъча озеннинъ ортасына тюшти, сонъра теренликке комюльди.
Сув устюнде кенъ даире асыл олды.
Керим Налкесер-оглу манъа элини саллады:
— Алла ярдымджын олсун, огълум!
Мен юксек къаялар, чам тереклери янындаки ёл бою кеттим.
Дагълар устюнде язнынъ сыджакъ къокъусы сезильмекте эди.
Мелевше чичек ачмакъта, тазе отлар къокъумакъта.
— Лефтерия!—дедим мен озь-озюме, гизлиден.
Дагъда эппи юкъары котерильген сонъ, кучюк койчик корюнди.
Манъа керек койчик.
Къыйыш — къонгъур аралыкълар, таш диварлы, кирамет дамлы эвлер, чубукълары шырагъа толу багълар, зейтун, лимон, инджир тереклери.
Тар сокъакъкъа бурулдым.
Беяз эвнинъ огюнде юксек къыз турмакъта эди.
Аякъларында къыскъа къонучлы чызмалар, къолунда карабин.
— Элена! — озюмни туталмай ,къычырдым мен.
— Россос — къыз, бир къолуны узатып, манъа догъру чапты.
Гуя арамызда чокъ йыллыкъ якъынлыкъ бар эди.
Адымны бильмей.
— Ларисадан кеткенинъ учь кунь,— деди о эеджанланып.
— Биз, эльге тюштинъми экен деп къоркътыкъ.
Къайдаларда къалдынъ?
— Аркъадашларымны джойдым.
Дагъларда адаштым.
— Аркъадашларынъ мында, отряддалар.
— Степан?..
— Степап да мында.
Сен эвеля командир иле корюшмек керексинъ.
Элена бойле деп тургъанда, беяз эвден чевик адымлар иле мешин чекменли адам чыкъты.
Белинде эки пыштав... озю бакъыр ренкли, къашлары серт, джакъында яра изи.
— Капитан Костас! — деди Элена, оны манъа такъдим этип.
— Бу исе тюневинкилерден...
Озь адынъы не?
— Джевад.
Биз командир иле къол тутуштыкъ.
— Бугуньден итибарен сен андартес эсап этилесннъ,— деди капитан ве къыяфетиме къыймет кесер киби, мени баштан — аякъ козьден кечирди,—сизде, Русиеде... партизан дейлер.
Элас эркянында хызмет этеджексннъ.
Тюфегинъ бармы?
— Ёкъ, — дедим мен.
Тюфегим ёкълугъы ичюн озюмни къабаатлы ис эткен киби олдым.
Албуки, лагерьдеки адамда тюфек не япсын?
— Тюфекни дженкте эльде этерсинъ, — деди капитан Костас, — шимдилик къанджер алып тур.
Сен, Элена, Джевадны ашханеге алып кет, оны ашат.
Элена иле берабер тютюн аранына бенъзер эвге кирдим.
Ичериси салкъын ве темиз эди.
Дивардаки чюйлерге согъан ве къырмызы бибер багълары асылы.
Аралыкъ тавандан къуру отлар къокъусы кельмекте.
Толу мучели, къырмызы янакълы къадын мени тёнтерильген чапчакъ япыда отуртты, огюме мор-патильджан туршусы ве мысырбогъдай питеси къойды.
Мен емек лезетини чокътан унуткъан эдим.
Ачкозьлюк иле ашадым, озюм эп Эленагъа бакътым.
— Лефтерия! — дей эдим ичимден,
— Лефтерия!
Отрядда аятым бойле бошлады.
Бу фашизм иле курешкен, Эленаны севгиси генчлик вакътым, о вакъытта, отрядымызгъа джесюр Костас командалыкъ этмекте эди.
Капитан Костас хатринъдеми... экен?!
...Джевад тёшектен къалкъты, къолундаки сигар тюпчигини куллюк ичинде сёндюрди.
Пенджере артында уфукъ агъармакъта эди.
Танъ якъынлангъан.
«Флорос?
О эписини унуттымы?
Ничюн бу хусуста лакъырды этмек истемей?
Озюнинъ такъдири сонъундан насыл олды?»
— Саба ачылмакъ узре,— деди Флорос, тыныкъ сесле, кечмиш бизден узакъта.
Шимди онъа дёнмек керекми аджеба?
О куньлерден сонъ чокъ сувлар акъып кетти...
Бираз юкъламакъ да керек.
Джевад индемей, ёргъан астына кирди.
## 5
Къарлы саба къаранлыгъында, саат секизде Утемурад кельди, Джевадны ве Флоросны уянтып, нефть къуллесине алып кетти.
Джевад юкъугъа тоймагъан, машина ичинде сусып отурды.
Флорос да бир шейлер хусусында тюшюнмекте эди.
Автомобиль нефть къуллеси янында токътады.
Джевад машинадан тюшип, идареге кирди.
Флорос тюшмеди.
— Сиз бу потюклеринъизнен Халифе аптенинъ эвине барып еталмазсынъыз.
Нафиле замет этменъиз... мен сизни машинанен алып барырым, — деди Утемурад ве сурьат манивелясына басты.
Къулле устасы Бадалбеков, къувурчыкъ сачлы, тёгерек бетли яш киши, Джевадны незакетли къабул этти.
— Мен сизни тюневин бекледим, — деди Эмир-Салеге.
— Халматов мени тенбилеген эди.
— Ёлда къыйын олды.
Фуртуна... — деди Джевад.
— Гедже идаренъизге кирип бакътым... къулледе киль иритме ташкъыны бар экен, телефонджы къыз ойле деди.
— Ёкъ... иш ондан да мушкюль эди. — Бадалбеков бинт иле багълы сагъ къолуна козь этип алды.
Бинтнинъ устюнде къырмызы лекелер сезильмекте эди.
— Долотоны денъиштире яткъанда труба сынды.
Эппи терледик.
Джевад кулюмсиреди.
Бу сергюзештлер онынъ ичюн пек таныш эдилер.
— Къазалангъан кимсе олмадымы?
— Шукюр... олмады.
— Мен сизни фенге авуша, деп эшиттим, — деди Джезад, — не иле мешгъуль олмакъ истейсинъиз?
Эгер сыр олмаса!
— Институтта иш теклиф этелер.
Ве, умумен, башлагъан ильмий эмегимнинъ талийини тюзетмек кереким.
Мында эки йылгъа деп кельгеи эдим, беш йыл олды.
Бу фенамы?
— Ёкъ, яхшы.
Амелият артты.
% Амма, билесинъизми, кимер хызметлер бар, оларнынъ муълети...—  башлагъан сёзюни битирмеди, дигерине кечти, — сиз, гъалиба, къулле иле таныш олмакъ истейсинъиз.
Юрюнъиз, косьтерейим!
Шкаф ичинден брезент кийим алып, Эмир-Салеге берди, о пальтосыны чыкъарып, костюми устюнден джыллы астарлы плащ, башына каска кийди, устанынъ пешинден чыкъты.
Идареге къырмызы сачлы, сепкилли бет телефонджы къыз трубка ичине къычырыкълап къалды.
Бугунь Гульбике ишлемей.
— Санзар!
Санзар!
Мени эшитесинъизми?
Тюневин долото денъиштирильген маальде сынгъан юз къыркъ алты миллиметрлик труба къую ичине тюшюви нетиджесниде...
Не?
Тюневин... яни кечкен гедже.
Санзар!
Мени эшитесинъизми?
## 6
Халифе сабыкъ къоджасынынъ кельгенини эртеси куню саба бильди.
Гедже алы бираз тюзёльди.
Эким янъы хаберни онъа ихтиятле сёйледи.
Къадын, аркъасыны юксек ястыкъларгъа таянгъаны алда, тар демир кровать устюнде, ешиль ёргъан астында ятмакъта эди.
Эсмери череси беяз чаршаф узеринде кескин фаркъ этильмекте.
Сачлары сия, юзю азгъын, козьлеринде кедер сакълы.
Хасталыгъы олмаса, озюнинъ аля дюльбер экенлигине айрет этмек мумкюн.
О Флороснынъ коридоргъа киргенини эшитти, онынъ ичюн козьлерини эеджанле къапу бетке догъуртты, къоллары асабий алда ёргъаныны сыкъын-сыкъып йиберди, дудакълары титредилер.
Эким мусафирни софада къаршылап алды.
— Мени афу этинъиз!
Тюневин чаре олмады, — деди о, Флороскъа.
— Насыл, яхшы юкъладынъызмы?
О мусафир ичюн керчектен раатсызланды... гуя озюнинъ пациенти эди.
— Зиянсыз.
Раатсыз олманъыз, — Флорос исзакетле джевап берди, — албуки, бутюн гедже козьлерини юммады.
— Къана юрюнъиз, Халифеге кирейик!
Лякин, риджа этем, оны эеджанландырманъыз, о джиддий хаста, — деди Кулагина, — Озю четке чекилип, Флороскъа, ода ичине кирмек ичюн ёл берди.
Флорос тёшекте яткъан Халифени корьди.
Онынъ юзюндеки денъишмеге тааджипленди.
Бир вакъытларда онынъле Юнан дагъларында корюшкен эди.
Анда экиси къоркъуны ве севинчни берабер болюшкен, бир тилим отьмекни эки этип ашагъан, олюм иле чатышкъан эдилер.
Сонъ олар эвленди, он докъуз йыл гузель омюр сюрдилер.
Христина догъды.
Флорос бир йыл эвельси Халифени гъайып этти, озь севгисини озю махв этти.
О, Халифени анда, Верикалос дагъларында илькиде насыл корьгенини хатырлады.
Къыз онынъ, билегине къадар йыртылгъан енъини тикер экен, утансырап, чехреси гульгуллене, Костаснынъ севги хусусындаки юнанджа сёзлерини пек кучь анълай, кучь де джевап бере эди.
Дженкнинъ биткени дёрт йыл эди, олар Ташкентте корюштилер.
Халифе озь козьлерине инанмады.
Бу ойле умютсизден, ойле анълашылмаз алда олды ки, къыз ислерини тутып оламай, агълап йиберди.
Джадделер кунеш шавлелери иле толу.
Шеэрде баарь къокъуй.
Флорос къызгъа къоркъунчлы вакъиалардан баас этмекте.
Юнанистан укюмети Элас эркянында дженклешкен адамларны мераметсиз суретте джезалагъан.
Флорос ве онынъ достлары ветанны терк этмеге меджбур олгъанлар.
Дагъларны терк этмезден эвель Флорос, анасы иле ведалашмакъ ичюн, гедже, итальян офицери кийиминде догъмуш койчигине баргъан.
О балалыкъ ве генчлик чагъларында мында тютюн тарлаларында хызмет эткен.
Ведалашкъан вакъытта огъул анасынынъ къолуны оперек, онынъ къаари ве къасевети тезден битеджегини, мемлекетте сербест, халкъ акимиети оладжагъыны айткъан.
Сонъ олар Арнаутлыкъ саиллерине чыкъа, анда ерли эалиге къарышып, юнанистандаки мешакъкъатлы вазиеттен къуртулув чарелерини къыдыралар.
Чаре апансыздан тапыла.
Гедже кучюк Дерихон шеэрининъ скелесине «Владивосток» гемиси келип янаша.
Кетмек истеген урумларнынъ эписини озь когертесине ала.
Геми Дарданельден кече... бир афтадан сонъ Одессада ола.
Халифе ве Костас Ташкентте корюшти ве эвлендилер.
Он докъуз йыл сюрьген аилевий аяттан сонъра бойле аджыныкълы вакъиа.
— Мен кельдим, Халифе, — деди Флорос джесаретсиз алда.
— Бильмек истейим, санъа не олды?
Джевап бермек ичюн Халифеде кучь ве сёз ёкъ эди.
Чокъ вакъыт оларны топлав иле чекишти.
— Кельдинъми? — дие бильди о ялынъыз ве козьлеринден яшлар акъып кеттилер.
— Христина къайда?
Меним Христинам?
— Эвде, — деди Флорос, — о шимди имтианлар иле мешгъуль.
Санъа келип оламады.
Къызымыз къоджагъа чыкъмагъа азырлана... севген кишиси бар.
Язда санъа келеджеклер.
— Язда? — Халифе сесини чыкъармагъа къоркып, дудагъыны тишледи, юзюни ёргъан астына сакълады — Язда... итимал, кеч олур!
— Ойле деме, Халифе!
Ялварам санъа!
Флорос къадыннынъ янына кельди, эгилип йымшакъ сачларыны сыйпады, лякин къальби толукъкъанындан, кенди вазиетини гизлеп пенджере бетке чекильди.
Халифе ёргъаннынъ аралыгъындан онынъ къыяфетине ве юрюшине дикъкъат этти.
Флорос да денъишкен.
Бети сияргъан, озю азгъан.
Омузлары чёккенлер.
— Мен сени беклемедим, — деди Халифе, яныкълы сеси иле.
— Сен кельдинъ!
Флорос онъа тааджипленип бакъты.
— Телеграмма алдым... — деди о, — деръал ёлгъа чыкътым.
Лякин тайярелер учмайлар...
— Телеграмма?
Кимден?
— Халифенинъ ичине къор тюшкен киби олды.
— Гульбике! — деп къычырды о, козьлерини къапугъа тиклеп.
— Санъа ким рухсет этти?
— Керекмей, — деди Флорос йымшакъ давуш иле.
— О, догъру япты.
Мен бунынъ ичюн онъа миннетдарым.
Флорос къадынгъа козь этер экен, тюшюнди, къаарьленди: «Нечюн севги алидженап ве дюльбер башлана да, даима гъамлы бите?»
Бир вакъытларда дагъларда мушкюль аят корьген эдилер.
Эписини енъип чыкътылар.
Сонъ топ-тюфек сесленмез девир кельди.
Сакин омюр сюрювге кучьлери етмедими?
Озьлерининъ севгисини къорчалап оламадылармы?
Не олды?
— Мен Христинанынъ асретини чекем,— деди Халифе.
— О вакъытта аэропортта сени бекледим.
Мени ойле первасыз, джиддий лакъырдысыз йиберирсинъ деп тюшенмеген эдим.
Меселени анъларсынъ беллеген эдим.
Сен кельмединъ.
Севе эдинъми сен мени?
— Мен Янгинабадда эдим, деди Флорос, къабаатлы кишидеки чырайы иле,— эвге кельдим, комод устюнде мектюбинъ ята: «Бойле яшамакъ мумкюн дегиль» деп язгъансынъ.
Мен де, шубесиз, ёрулдым: «Бельки Халифе акълыдыр.. дедим озь-озюме.
Вакъыт кечсин... дуйгъуларымызны тешкерип бакъайыкъ».
— Мында кельгеним бир йылгъа якъын, — деди Халифе,— даа тешкерип бакъмадынъмы?
— О бунарлы козьлерини Флороскъа котерди.
— Аэропортта экенде элимде билетим ёкъ эди.
Къайда олса-олсун, учып кете биле эдим.
Кинешмагъа, Алма-Атагъа... меним ичюн фаркъы ёкъ эди.
Тек озь дердимден узакъча ер олсун.
«Манъа, шимди учаджакъ тайяреге билет беринъиз...— деп ялвардым, — ве тездже!»
Къара-Наймангъа билет бар экен.
Къапу акъырындан ачылды, ичери Гульбике кирди.
Устюнде кене шу къырмызы свитер, манълайы устюнде бир топ къыскъа сач.
— Эким Кулагина не япа? — деп сорады Халифе.
— Нина Андреевна юкълай, — деди къыз.
— Гъарип, пек ёрулды, — деди Халифе, яныкълап, — учь гедже козьлерини юммай, янымда отурды.
Ине санчты, кислород берди.
Юкъласынъ, уянтма оны!
Сонъра опькели алда Гульбнкеге тикленип бакъты.
Къыз назарыны четке бурды.
— Отур, — Халифе къызгъа курсюни косьтерди, — дюньяда эр шейни къарыштырып къойгъансынъ.
Энди Флорос иле таныш ол!
— Биз танышмыз, — деди Гульбике, кулюмсиреп.
— Тюневинден берли.
Халифе зорлыкънен Флорос бетке чевирильди.
— Мен бу къызгъа ич дарылып оламайым, — деди о айретле.
О манъа къызым киби.
— Меним сизден башкъа кимсем ёкъ, Халифе апте, — деди къыз кедерли алда, башыны ашагъы эгильтти, — ве мен ич бир шейни къарыштырып къоймадым, тек... сизни севем.
— Озюм де санъа япышып къалдым, Гульбике.
Энди не япаджакъмыз?
Айт!
— Сизинъ кечмишинъиз эфсане киби, — къыз акъырындан, лякин эеджанлы, девам этти, — мен де сизинъ киби олып, дженклерде адамларнынъ джанларыны къуртаргъан олсам!..
Къыз козьлериндеки яшларны гизлиден силип алды.
— Сен шимди меним янымдасынъ, — деди Халифе онъа, — амма мен тезден ялынъыз къаладжагъым!
— Нечюн ялынъыз?
— Утемурад сени менден айыраджакъ.
Къызнынъ юзю къызарды, сонъра агъарды.
% — Къоджагъа чыкъув... буны мен тюшюнип эткеним ёкъ,— деди о,— амма манъа эки шейден бирини сайламакъ керек олса, мен сизни... ёкъ, ёкъ, Халифе апте, мен сизни ялъынъыз къалдырмам!
— Ойле деме!
Сен Утемурадгъа къоджагъа чыкъмакъ ве онынъ иле бахтлы олмакъ керексинъ. — Халифе сёнюк ве шефкъатлы козьлери иле зорнен кулюмсиреди.
— Утемурад? — Флорос абдырагъан киби силькинип, Халифеге чевирильди. — Ким о?
Шофёр дегильми?
— Эбет, — деди Халифе, — онынъ озю!
Къызнынъ бакъыр ренкли янакълары алевленип янмакьта, Халифе исе онъа козь этип, ишнинъ насыл олып кечкенини хатырламакъта эди.
## 7
Инсанларнынъ аятында энъ дешетли шей — дженк.
Анда аскернинъ бир борджы ола — душманны ольдюрмек.
Эмшире исе яралы кишиге тиббий ярдым косьтермек керек... ким олса-олсун.
Достумы — душманымы, эп бир!
Халифе дженк мейданындан къач яралыны алып чыкъты?
Не къадар къан, джефа ве агъры корьди?
Эсирлик, олюм лагери.. гъурбет эль.
Дагълыкъ, къаялыкъ.
Партизанлар элиндеки кучюк койчиклерде атышлар.
Капитан Костас.
Яш экенде, онынъ къальби ялынъыз месуд аятны, саф севгини беклей эди.
Флорос бу севгиге къаиллик этти.
Сонъки йылларда синъирли, яныкъ гонъюлли олды.
Озь тюшюнджелерини Халифе иле болюшкен олса, Халифе оны анъламаз эдими?
Озюнинъ назы иле Флороснынъ агърыларыны енгиллештирмез эдими?
Албуки Флороснынъ юреги кеттикче иссизленди.
Кеттикче бу къадындан узакълашты.
Ниает, Халифенинъ гъуруры да исьян котерди.
Иште, къатты ве кибар Халифе къыш къаранлыгъында, башыны къайда урмагъа бильмей, ябаний къасабаны бойлап истмекте, юрегини аджизлик парчаламакъта.
Бирден огюнде яш къыз пейда олды.
Устюнде беяз демир садефли пальто, сачлары омузлары узерине саркъыкъ.
Халифенинъ элинде агъыр чемодан, озю ёрулгъан, галгъан, ичинден нефеси узюлип-узюлип чыкъмакъта.
Къыз къадынны корип, токъталды.
Къальби гуя кесек-кесек олды.
Халифенинъ янына чапып барды.
— Беринъиз манъа чемоданынъызны... ярдым этейим!
— Ёкъ, ёкъ, — Халифе магърур башыны терсине къакъытты. — Мен озюм.
— Кимни къыдырасынъыз, апа?
— Экспедиция идаресини, — деди Халифе.
— Анда энди кимсе ёкъ.
Кеч олды.
— Кимсе ёкъ... дегенинъиз не? — Халифе къызгъа элесленип бакъты. — Невбетчи де ёкъмы?
Мен... бир ерде геджелемек кереким!
Бу элемли сёзлер къызны къоркъутты.
— Невбетчи олса биле, сизинъ ичюн ер тапалмаз, — деди о, — юрюнъиз меним иле!
Чёль ортасында къалып кетювде ич зевкъ ёкъ.
О дедилликле Халифенинъ къолундаки чемоданны илиндирип алды, обалы-чукъурлы ёл бою джёнеди.
Халифе онынъ пешинден кетти.
Гедже Гульбикеде къонды.
Мешакъкъатлы вакъытта ёлунда сафдиль киши расткельди.
Итимал, Гульбике о вакъытта Халифени фаджиалы бир адымдан четлетти.
Кимсесиз къадыннынъ къальбиндеки аджизликнинъ теренлигини ким ольчеп билир эди?
О куньден сонъ Гульбике Халифенинъ къызы киби олып къалды.
Эртеси куню Халифе экспедиция идаресине барды.
Анда адамлар керек эдилер.
Халифеге Бос-Къудукъта иш теклиф эттилер.
О разы олды, чюнки кечирген омрюнден узакъта булунмакъ, Флоросны унутмакъ истеди.
Къызына мектюплер язды, озюнинъ адресини бильдирмеди.
Гульбике ондан, эвельки аяты акъкъында ич бир шей сорамады.
Халифе онъа кимерде уфакъ-тюфек шейлер икяе эткенде, бир дефа тесадюфен ходжасынынъ адыны айтып йиберди.
Гульбике оны хатиринде къалдыргъан экен, шимди Флороскъа рефикъасынынъ хасталыгъыны бильдирген.
Бунынъ ичюн Халифеден рухсет сорамады.
Кимер шейлер бар, онынъ ичюн рухсет соралмай.
Гульбике озю?
О ташчы олып ишлей, къасабада оны эр кес шенъ ве атик къыз оларакъ биле эди.
Бир кунъ къуруджылыкъкъа балабан юк машинасы кельди.
Кабинасы ичинден ерге эки адам сычрап тюштилер.
Бирисининъ башында сачы ёкъ, тёкюльген, озю айнеджи черели... экспедиторгъа бенъзей.
Дигери яш, устюнде орду кольмеги, башында топчу фуражкасы бар.
% Устюндеки йылдызы якъында чыкъарылып алынгъан, кольмеги чокъ дефалар ювулгъанындан, энди агъаргъан, къоллары автолдан былашкъанлар.
Гульбикенинъ устюнде иш урбасы, аякъларында къыскъа чызмалар, озю эластик беденли... ашханеден къайтмакъта.
О иш кийиминде де гузель.
Аскерий кольмекли киши оны корьгенде, эсини гъайып эте язды.
Асылда, мында, къуруджылыкъта Гульбикеге козьлерини сюзгенлер аз дегиль.
Къыз оларнынъ янындан кибар чере иле кечип кете.
Шимди чыплакъбаш киши онынъ огюни кестирди.
— Пардон, мадемуазель, — деди о, джылмайып, — ёлунъыз не якъкъа?
Киши перишан алда эди.
Гульбике озюни джоймады.
Къуруджылыкъта онъа чешит джыныс адамларнен корюшмеге сыра келе.
О тазбашны четке итеди.
— Сизге не керек?
— Афу этинъиз... теминат болюги башлыгъыны къайда тапмакъ мумкюн? — деп сорады, сабыкъ аскер ве беяз тишлерини косьтерип яхшы кулюмсиреди. — Оны тек сиз биле экенсинъиз... ойле дедилер.
— Тек мен? — Гульбикенинъ бир къашы тёпеге котерильди. — Озюнъиз къайсы улькелерденсинъиз?
Мында сизинъ кибилерни ич корьгеним ёкъ.
— Чюнки сиз даа пек яшсынъыз — деди аскер — Меним яшыма кельсенъиз, чокъ шейлер корерсинъиз.
— Вай!
Вай!
Вай!
Бу къарт кишиге бакъынъыз!
— Айса не?
Экиси де кулюштилер.
Гульбике, теминат болюгини къайдан тапмакъ мумкюнлигини анълатты, акъшам устю исе шофёр кене козюне чалынды.
Къыз эвге кете эди, аркъада апансыздан юклю машина пейда олды.
Дюменджи фуражкасыны чыкъарып онъа саллады.
— Сагълыкънен къал, меним къыраличем! — деп къычырды.
Къыз хош гонъюль иле кулюмсиреди.
Эртеси куню аскер текрар кельди.
Гульбике, дигер ишчилер иле бирликте, текнеде балчыкъ къарыштырмакъта эди, текне янында умютсизден эки тозлу чызма корьди.
Къыз козьлерини котерди.
Огюнде тюневинки шофёр турмакъта эди.
— Иште... кельдим, — деди сабыкъ топчу.
О сыкъылды, кельгени ичюн озюни къызнынъ огюнде къабаатлы киби ис этти.
— Кельдинъиз, сонъ?
— Сизни корьмек истедим.
— Шиферни кимге ташыйсынъыз? — деп сорады Гульбике.
О лафны четке бурды.
— Мектеп къуруджылыгъына, — аскер ачувланып, элини терсине сильтеди. — Акъ-Дарьяда кечит осал.
Ялы тик... байыр-чукъур.
Алланынъ белясы.
Куньде бир рейстен зияде япып оламайым.
Мына... сизге кельдим.
Бир кунь даа кечти.
Къыз диспетчерден сорап, сабыкъ топчунынъ ады Утемурад экенини бильди.
Олар бир-бири акъкъында не биле эдилер?
Гульбике аскериинъ беяз тишлернни сырыта берип кулюшини, къувурчыкъ сачларыны, чевик, къавий къолларыны...
Утемурад исе онынъ къыя козьлерини, енгиль, тюзгюн къыяфетини бегене эди.
Йигит ве къыз бир-бирлерини севдилер.
Акъшам олса, экиси чёльге чыкъа, ай ярыгъында опюше ве сахранынъ инъильтили сесини динълей эдилер.
Эппи вакъытлар даа кечти.
Экспедиция башлыгъы Сабыр Халматов йигитни озь машинасына ишке алды, Гульбике исе сынавджылыкъ хызметини быракъып, телефонджылар курсында окъуды.
Бос-Къудукъкъа кельди.
Бир-бирине якъын ер алдылар.
Тезден тойлары оладжакъ.
— Сен Утемурадны терк этмезсинъ... эталмазсынъ.
Онъа акъкъынъ да ёкъ, — деп текрарлады Халифе, — мен бунъа рухсет этмем.
Севгинъни бозмагъа ёл бермем.
Севги... оны къорчаламакъ керек.
Бойле дегенде козьлери яшланды.
— Къасевет этменъиз, Халифе апте! — деди къыз, шашкъын алда.
— Мен сизни даима севеджек ве къорчалайджагъым.
Кимдир пенджерени кучьлю къакъты.
Гульбике турып, пердени четке чекти.
— Галка... невбетчи, — деди о, — Дели, пенджерени парлай язды.
Ода ичине къырмызы сачлы телефонджы къыз ве эки эсли эркек киши кирдилер.
— Хастаны алмагъа кельдик, — деди Галя.
Эким къайда?
Ачыкъ къапу ичинде Нина Андреевна корюнди.
— Мен мындам, — деди о. — Не олды?
— Тайяре, ниает, къонды.
Иште, санитарлар, — телефонджы къыз эркек кишилерге ишарет этти.
«Насыл оладжакъ?
Халифени хастаханеге алып кетеджеклерми аджеба?» — Флорос кергин алгъа кельди, сусты.
— Экимизнинъ такъдиримиз къыл устюнде экенде, бу не демек?
Лякин онынъ селяметлиги де эр шейден муим».
— Нина Андреевна, мен бир якъкъа кетмейим, — деди Халифе къатиетле, Флороснынъ тюшюнджесини бильген киби, — мен озюмни яхшы ис этем.
Алетлерини чемоданына ерлештиреяткъан Кулагина элесленип башыны котерди.
— Вазиетинъиз, эльбет де, эппи тюзельди.
Бухран кечти.
Амма хастаханеде шараит башкъа... эр шей къол астында.
— Меним ичюн эвде яхшы, — деди Халифе яваштан ве Кулагинанынъ козьлерине, ялварыр киби, бакъты.
— Риджа этем, алидженап олунъыз!
Эким хастанынъ къальбини анълады.
Чаре ёкъ, Халифени бу куськюн адам иле къалдырмакъ керек ки, шимдиге къадар бир-бирине айталмагъан сёзлерини айтсынлар.
Экимнинъ пармакълары сигарны асабий алда эзгелемекте, назары исе хастанынъ акъчыл череси узеринде доланмакъта эди.
Бахтны не ерде тапарсынъ, не ерде гъайып этерсинъ... айтмакъ кучь.
Итимал, Халифенинъ къоранта аяты тюзелип кетер.
— Меним ичюн хастаханеде япылмасы керек шейни, сиз мында яптынъыз, — Халифе риджасыны девам этти, — мен сизге, Ннна Андреева, гъает миннетдарым.
— Озюнъиз кетинъиз, эким! — Гульбике де хастанынъ риджасына къошулды,— Халифе аптени мен бакъарым.
Эгер алы феналашса, деръал сизге хабер этерим.
Кулагина, даяналмай, кулюмсиреди.
Кулькюси джыллы ве мераметли эди.
— Э!
Не япайым сизге! — деди о, — Къалмакъ истесенъиз — къалынъыз, лякин тертипке къатий риает этинъиз.
Меним гъайретим зая кетмесин.
О кучюк чемоданчыгъыны къапады, пальтосыны кийди ве башына орьме шалыны багълады.
Гульбике иле Флорос оны озгъарып, тышкъа чыкътылар.
— Мен сизнен аэродромгъадже кетем, — деди къыз.
— Тешеккюр, Гульбике! — Эким къызны охшап, янагъыны сыйпады. — Мен алыштым.
Манъа къыйын дегиль.
Бутюн омрюм арекетте.
Де анда учам, де мында.
Истесенъ, кетейик.
— Флорос эмдже, Халифе аптеге айтынъыз, мен тезден келирим, — деди Гульбике.
- Къасевет этмесин.
Машинагъа отурдылар.
Санитарлар энди онынъ ичинде эдилер, машина кочьти.
Флорос къапу огюнде турып, копчеклернинъ къар устюнде къалдыргъан орьнеклерине чокъ вакъыт дикъкъатле бакъып турды.
Ири йымшакъ къар ягъмакъта, ердеки орьнеклерни ортьмекте эди.
Эв янында къар туфаны ичинде Джевад Эмир-Сале пейда олды.
Пальтосы ве къашлары-кирпиклери къар иле орьтюли.
% — Сибирьдеки къардан къачтым, сыджакъ сахранынъкине тутулдым, — деди о.
— Сизни зорнен таптым... бираз къонушмакъ истейим.
— Риджа этем! — деди Флорос.
— Ичериге буюрынъыз!
— Эвни Маша косьтерди.
Озюм тапалмаз эдим.
Вагонларнынъ эписи бир къыяфетте.
Устьлеринде номерлери биле ёкъ.
Бу къадар уфакъ къасаба ве бу къадар да тертипсизлик.
Къырмызы хачлы машина... ничюн эди?
Хастаны алып кеттими?
— Хайыр, хаста эвде, — деди Флорос, — ичери кирсенъиз, эр шейни анъларсынъыз.
Джевад пальтосыны коридордаки аскъычкъа илип, ичери кирди, кровать устюндеки кульренк сачлы къадынны корип, токъталды.
Козьлери ёргъун, юзю азгъын, лякин Джевадгъа о къадар таныш... токъта, бу къадын ким?
Оны не вакъыт, къайда корьди?
Ёкъ!
Бу чокътан ве узакъта олгъан шей!
Джевад айрет ичинде чокъ тюшюнип турды.
Хаста оны, босагъадан атлагъанда таныды.
Эеджангъа, араретке чыдап, индемей ятты.
— Мусафирге ничюн отур демейсинъ? — деди Халифе ходжасына, юнанджа.
— Афу эт, мен эвнинъ ичиндеки тертипке даа алышмадым. — Флорос мусафирге нисбетен бираз онъайтсызлыкъ сезип, кулюмсиреди ве демир аякълы, къырмызы аркъалыкълы отургъычны мусафирге таба джылыштырды.
— Буюрынъыз!
Джевад отурды, янълышувдан сакъынып, юзю къызарды.
— Мен чокъ йыллар эвельси бир къызны биле эдим, — деди о. — Сиз оны пек хатырлатасынъыз!
Ничюн ойле?
Ёкъса, арада бир багъ бармы?
— Къызны? - хаста тааджипленди.
— Мен къызны хатырлата биледжек кибимми?
Мында бир хата ёкъмы? — Халифенинъ давушы къалтырады.
— Меним аятым кечип кетти!
— Сиз Халифесинъиз, ойлеми? — дие къычырды Джевад, сесинден эвнинъ диварлары чынълады.
— Аят сизинъ беллененинъиз киби, кечип-кете къоймай!
Ёкъ! — деди Джевад, лякин хаста иле мудхиш адиселер хусусында чокъ лакъырды этмек истемеди.
— Бос-Къудукъта не хызметтесинъиз? — деп сорады.
— Лаборатория хызметчисим, — деди Халифе. — Дизельджи олмакъ истедим, къадын иши дегиль, дедилер.
Мен ынджындым... сонъра бу фикир иле барыштым.
Бир вакъытларда, анда, Верескалас дагъларында, дженк эткенде, манъа: «эркеклернинъ ишини япасынъ» демеген эдилер.
О сусты, козьлерини юмды.
Халифе ёрулгъанда, адети узре, бойле этип раатлана.
— Ханум киминъиз ола? — деп сорады Джевад ёлдашындан.
— Халифе меним рефикъам... эди, — деди Флорос ве бир талай тюшюнген сонъ иляве этти.
— Айырылыштыкъ!
Джевад къадынгъа бакъты.
Козьлери аля япыкъ, янакълары козьяшындан сылакъ эди.
— Он докъуз йыл берабер яшадыкъ, — деди о, акъырындан, — сонъра эписи денъишти.
Шимди о анда, мен мындам!
Джеваднынъ юреги сыкълетленди, кольмегининъ якъасыны чезди.
— Къайда эвлендинъиз?
— Мында... Орта Асияда.
Ташкентте, - деп джевап берди Флорос.
— Амма иш Балкъанларда башлагъан эди.
Эбет, о вакъытта эр шей ойле саде, ойле енгиль эди... шимди бойле муреккеп, бойле агъыр.
Къадын, кене Флороснынъ къартлыкътан къабалмшкъан чересине, чёкюк омузларына козь этмекте эди.
Анълашыла, кечкен бир йыл онынъ ичюн де енгиль олмагъан.
— Анда, дагъларда, мен бир дефа джеэннемнннъ озюни корьген эдим, — деди Джевад. — Вардар копюри —... хатринъиздеми?
— Не демек олсун! — Флорос башыны къакъытты.
— О бизим буюк хатамыз эди.
Нидже адам телеф олды!..
— Биз мукъайт олмадыкъ... бу догъру. — Джевад онынъ дегенлерини тасдыкълады.
Амма, немселернинъ джеза батальоны кечалмады...
Бутюнлей почта ёлунда къалды
— Ойле... лякин анда бизимкилернинъ де чокъусы къалды, — деди Флорос гъамлы сес иле, — Валдар чатышмасы эсиме тюшсе, аля — бугунь титреп кетем.
— Джанынъызны, насылдыр, къыз къуртарды... деген эдилер.
Отряд буюк эди, насыл къыз къуртаргъаныны билип оламадым. — Джевад о къадар йылдан сонъ олса да, акъикъатны бильмек истеп, сусты.
Флорос башыны ашагъы эгильтти, ютармагъыны терли манъланына тиреди, эски вакъианы хатрине кетирмек ичюн талашты...
Къыз душман къуршунлары алтында оны, яни Флоросны, сюйреклеп алып кетеяткъаны козьлери огюне кельди.
«Быракъ мени... — деп ялварды Костас, — мен биттим, энди адам дегилим, озюнъни къуртар...».
Къыз оны динълемеди, чеккелеп, алып кетти, къая астында сакълады.
Дженк Валдарнынъ сагъ ялысына авушкъан сонъ, дагълыкъ бою аркъасына алып кетти.
Къыз назик эди, севги онъа кучь берди.
— Къыз рус ротасындан эди, — деди Флорос басыкъ давуш иле, — ады Халифе.
Билесинъизми, Джевад, мен пек заиф икяеджим.
— Ёкъ!
Гузель!
Лякин мен сизни дерменджининъ эвинде корьген эдим, — деди Джевад хастагъа. — Анда Элена мени емекле сыйлады.
Мен ач-зелиль эдим.
Сиз чамашыр юва эдинъиз.
Устюнъизде худжур антер бар эди... къара, узун.
Мен сизни урум белледим.
— Чамашыр ювмакъ — анда дерт киби бир шей эди.
— Флорос кечмиштен нелердир хатырлап, кулюмсиреди,— о антер бизде, отрядда, папазнынъ балдызындан къалгъан екяне кийим эди.
Къадынлар урбаларыны ювгъан вакъытта, невбетнен оны кие тургъанлар.
% — Я Элена? — деп сорады Халифе, умютсизден.
— Къайда о?
— Мен эвге бир озюм къайтып кельдим, — деди Эмир-Сале, — Элена эляк олды.
— Биз эляк олмадыкъ,— деди Халифе, сёзлери яныкъ юрегинден чыкътылар,— амма севгимиз харап олды.
— Дженк биткен сонъ, сиз Югославиягъа кеттинъиз, — Флорос лафны денъиштирди. — Хорватлар, поляклар да кеттилер.
Бизлер, урумлар ичюн дженк битмеди.
Биз дагъларда къалдыкъ.
Озюмизнинъ укюметимиз иле дженк эттик.
Флорос еринден къалкъты, пенджеренинъ янына кельди, чокъ вакъыт бир манасыз чёльге бакъып турды... анда, сахрада, фуртуна эп улумакъта эди.
Сонъра Джевадгъа чевирильди.
— Озюмизнинъ шахсий ишлеримиз акъкъында лакъырды этип, сизни бездирдик, гъалиба... афу этинъиз!
Лякин сиз бизим кечмишимизни билесинъиз. — О Халифеге хитап иле деди: — Мен телеграмма алгъанымнен кельдим.
Телеграмма сенден дегиль экен.
Оны Гульбике ёллагъан.
Меним иле лакъырды этмек истейсинъми, Халифе?
— Не акъкъында?
— Илеридеки аятымыз акъкъында.
Джевад невбет иле, де Халифеге, де Флороскъа козь этмекте эди.
Халифенинъ череси солгъан, Флороснынъ кучьлю кевдесн фарыгъан.
Экисини де ялынъызлыкъ къыйнагъан.
Къайсы акълы, къайсы къабаатлы?
Насыл билирсинъ?
Бири-бирлерини озьлери тапты, озьлери гъайып эттилер.
Амма оларнынъ такъдири Джевад ичюн къанитсиз дегиль, чюнки кечмишлери бир.
О Халифенинъ яшлыкътаки юзюни — тегиз терисини, эки ерден сыныкъ индже къашларыны, назлы ве сыджакъ козьлерини хатырлады.
Ойле эди Халифе.
Костас?
О вакъытта Джевад оны эляк олды деп эшитти.
Онъа буны Элена айтты.
Сонъундан Элена озю эляк олды.
Джевад онынъ ичюн чокъ йыллар янды — кюйди, сонъ агъры яваш-яваш басыкъты.
Костас сагъ къалды.
Иште, сахрада кучюк вагон ичинде, Джеваднынъ огюнде отурмакъта.
Джевад оны къабаатламакъ керекми?
Элена ольмеген олса, озю онъа олгъан севгисини къорчалай билирми эди?
— Дагъда манъа Костас дей эдилер, — деди Флорос тюшюнджели алда.
— Партизан лагъабым ойле эди.
Мен дагъгъа Дорфудан къачып бардым.
— Дорфу?
Мен онынъ акъкъында эшиткен эдим.
О, гъалиба, ада.
— Эбет, ада.
Оны бильгенлер аз.
Амма о бар, о ада.
Эски вакъытларда дженюп денъизлеринде юрген гемилерде веба юзь берсе, андаки адамларны бу адагъа кетирип тёке экенлер.
Бизни — эки юз юнан коммунистини Навплион апсханесинден мында алып кельдилер.
Ада устюндеки къаяда агъыр омюр кечирдик.
Къарынларымыз ач, озюмиз алсызмыз, лякин акъшамлары шаркъилер сёйлей, бунынъле юреклеримизге теселли бере эдик.
«Санта лючиа»дан башлай, сонъ юнан тюркюлерине кече эдик.
Зевкълы темаша олып чыкъа эди...
Кок черелер, ёлакълы кийимлер, сёнюк козьлер: Ве «Санта Лючиа»...
— Сизге тюркю айтмагъа рухсет эте эдилерми?
— Эбет.
Бу — бизлер, урумлар, ичюн рухсет этильген екяне шей эди.
Къаленинъ коменданты итальян... йыр динълемеге севе эди.
Бизим тюркю айтувымыз, онынъ фикриндже, апсхане къанунларыны бозув дегиль экен.
Биз исе тюркю айткъанда озюмизни сербест ис эдик, о буны анълай эди.
Керчек, къальада башкъа фысылдылар да эшитиле эди... гуя комендант алманларны севмей экен.
Амма къальадаки башкъа шейлернинъ эписи тыпкъы дигер апсханелердеки киби эди.
Аз-бучукъ къабаат ичюн бизни резина таякъларнен котеклей, башларымызны орьме челик къыршав иле сыкъа, емектен марум эте эдилер.
Къапу артында енгиль аякъ давушлары эшитильди, сонъ ичери Гульбике ювурып кирди.
Янакълары сувукътан къызаргъан.
— Аллагъа шукюр!
Нина Андреевна аман-эсси учып кетти. — Севинчле бильдирди къыз ве Джевадгъа чевирилип, деди:
— Эвимизде бир мусафирини даа корьмекле гъает хошнутмыз.
— Тешеккюр сизге, Гульбике! — Джевад аякъкъа къалкъты, кевдесини ашагъы эгильтип, догърултты.
— Насыл ерлештинъиз? — Гульбике бойле вакъытта бериле тургъан манасыз, къуру суальни берди.
— Яхшымы?
— Яхшы... тек бир геджелик,— деди Джевад.
— Маша мени бугунь мусафирханеге къоймайджакъ.
Ташкенттен ильмий хадимлер кельгенлер.
— Зарары ёкъ.
Чаре тапармыз, — деди Гульбике.
Сонъ, къыз, фурсат тапып, Флороснынъ къулагъына эгилерек, гизлиден сорады:
— Эмир-Сале дегени, асыл да, Бос-Къудукъкъа не иш иле кельди... бильмейсинъизми?
— Дельме устасы оладжакъ, — Флорос да гизлиден джевап берди, — Бадалбеков, гъалиба, сизден кетеджек.
Къыз козьлерини тёгереклендирди.
— Кетеджек?
Къайда?
% — Бильмейим... — Флорос омузларыны къысты, — гъалиба, назирликке.
— Языкъ...— къызнынъ суаллери бунынъле битти, сонъ о хастанынъ янына кельди,
— къаве пиширейимми, Халифе апте?
— Мытлакъа, — деп джевап берди хаста, — ич шубесиз.
Гульбике къомшу одагъа чыкъты.
— Дорфуда муафаза кимлерден эди? — деп сорады Джевад, узюльген лакъырдыгъа къайтып,
— Немселерденми?
Насыл къача бильдинъиз?
— Ёкъ, бекчилер итальянлар эди.
Комендантымызнынъ озюнинъ немселер иле достлугъы ёкъ эди.
Къальада айтылып-анълатылмаз вакъиа олып кечти.
Мабюслер азбарда тизильген ве акъшамлыкъ тешкерюв кечирильген сонъ, таш диварлар артындан апансыздан кийик сада эшитильди: «Юнанлар, къачынъыз!
Джанларынъызны къуртарынъыз!
Азбар къапу ачыкъ!» деп къычырды кимдир итальянджа.
Къулле устюнден пулемёт сакъчыларгъа къаршы атеш ачты.
Къаракольмеклилер исе, азбар къапугъа ынтылгъан мабюслерни къуршунгъа туттылар.
Эр кес къарышты, теляшкъа кельди.
Биз ачыкъ къапугъа чаптыкъ.
Чокъумыз къырылды, тышкъа чыкъа бильгенлер чыкъты.
Капрал деръал къапу япылмасыны эмир этти... сонъундан бильдик, бу вакъиа чокътан берли азырланылмакъта экен.
Комендантнынъ озю шу геджеси Сицилиягъа къачты.
Биз исе думан пердеси алтында балыкъчы къайыкъларына минип, Юнанистан ялыларына догърулдыкъ.
Анда аля немселер укюмдар эдилер, биз дагъгъа сокъулдыкъ...
Верекалас койчюгинде сакъландыкъ.
— Мен сизни илькиде анда корьдим, — деди Джевад, — о вакъытта капитан Костас эдинъиз.
— Къорантанъыз бармы? — деп сорады Халифе мусафирден, — къадынынъыз, бала-чаланъыз?
— Къадыным — муаллиме.
Огълум Алтайда.
О да нефтьчи.
Джевад еринден къалкъты, пенджере огюнде бир талай чёльге козь эткен сонъ, Флороснынъ янына келип, отурды.
— Къыйметли достум, — деди о, — бизим яшымыздаки адамларгъа бир-бирини гъайып этмек мумкюн дегиль.
Гъани эткен адамны аджыныкълы талий беклей?
— Я, къадынлыкъ гъурурыны яралагъанны?
Севгини ольдюргенни?
Оны не беклей? — Халифе, тирсеклери узерине котерилерек, элемли сеси иле сорады.
— Севгининъ озь аяты бар... — деди Флорос, — эбедий дегиль.
Сен кеткен сонъ мен чокъ тюшюндим.
Озюм акъкъында, аятымда сен меним ичюн не демек олгъанынъ акъкъында... эр шей акъкъында тюшюндим.
Сени чокъ къыдырдым, тапув умютини артыкъ гъайып эте башлагъан эдим.
— Мен ёрулдым, — деди Халифе, акъырындан, — сенинъ асабий титрек садаларынъдан, акъаретли опькеленювинъден ёрулдым... насылдыр къадынларнынъ геджелени алекетли телефон чанъларындан, эвде эр кошеде янтайып тургъан къалын къурсакълы, бечель «Плискн»леринъден ёрулдым.
Сен тек озь джефанъны, озь дердинъни, озь гъайыбынъны таныйсынъ.
Башкъасынынъ дуйгъулары иле ишинъ ёкъ.
Бу мени такъирлей.
Эвель сен ойле дегиль эдинъ.
— Я сахрадаки бу омюрден ёрулмадынъмы?
— Сен оны, о омюрни, осал билесинъ, — деди Халифе, — мында эр шей темиз ве саде.
О сусты ве такъаттан тюшкен алында аркъасы узерине авдарылды.
Къапу яваштан ачылды, элинде табагъы Гульбике ичери кирди.
Табакъ устюндеки фильджанлардан къаве къокъусы чыкъмакъта эди.
— Сизинъ огреткенинъиз киби пиширдим, — деди къыз гизлиден Халифенинъ къулагъына, — къаймакъ иле.
Пите ве къоюн пенири де бар, кетирейимми?
— Фильджанларны стол устюне къой, — деди Халифе, — къавеге иляве ич бир шей берильмей.
Тек шекер...
Къыз коридоргъа чыкъты.
Чёль узерине къыш къаранлыгъы чёке башлагъан маальде Джевад, стол устюндеки сигар къутусыны алып, еринден къалкъты.
— Афу этинъиз, — деди о, — манъа, кетмек керек.
Бадалбеков иле лакъырдымыз битмеди.
## 8
Джевад бу эвни бир дефа даа зиярет этти.
Бу эртеси куню саба олды.
Пенджере артында къыш кунеши котерильмекте, мавы къар куртюги алтындаки чёльге заиф шавлелерини сачмакъта эди.
Флорос мусафирге сыджакъ чай теклиф этти.
Джевад ичмеди.
— Мен ведалашмакъ ичюн кельдим, — деди о, сагъ элини коксю узерине къойып, — вакъытым ёкъ.
Аджеле Къара-Найманда Халматовнынъ озюнен корюшип, ишлерни къабул этмек кереким.
— Насыл?
Бос-Къудукъта къаласынъызмы? — деп сорады Флорос.
— Эбет... къалам.
Кене ер деледжегим... ойле япмасам, яшайыш ёкъ.
Я сиз?
Меним иле кетесинъизми?
Флорос Халифеге чевирильди.
Къадыннынъ козьлери юмукъ... о Флороснынъ Джевадгъа насыл джевап береджегини беклемекте эди.
— Ёкъ, — деди Флорос, бираз тюшюнген сонъ, — кучюк автомобильде кетмек гъает кучь.
Пек къакъкъалай... мен тайяреде учарым.
— Чёльде кене фуртуна.
Тайяре аэродромгъа якъын вакъытларда къонып оламайджакъ, — деди Джевад, тааджипленип, — тюшюнип бакъынъыз!
— Мен беклерим, — деди Флорос яваштан. — Фуртуна тынсын...
Халифе тюзельсин, о вакъытта экимиз...
Къыскъа кевдели, къапавлы автомобиль сахра боюнда къакъына-силькине кетмекте.
Этрафта къар уймелеше... брезентке урунып, дамны тасырдата, огдеки джамына окътала.
Дюмен башында Утемурад, янашасында Гульбике отура, — артта — Эмир-Сале.
«Къануджылар» де онъгъа сыджыралар, де солгъа... джам устюндеки къарны курсюлер.
Гульбике гизлиден Утемурадкъа козь эте.
Машинаны эминликле юрсегкенине фералана.
Гульбике Къара-Маймангъа кетмекте.
Онынъ анда иши бар, базы шейлер сатын алмакъ керек.
Тезден той оладжакъ.
Утемурад тосат-тосат къызгъа ашыкъ назар ташлай.
Къызнынъ дюльберлигине ошлана.
Гульбикенинъ къия козьлери севинчле толу, дудакъларында джильвели тебессюм ойнай.
Джевад генчлерге козь эте.
Гульбикенинъ чёльдеки ешиль отлар киби тазе.
О ким акъкъында тюшюне аджеба?
— Лефтерия, — дей Джевад кедерли давуш иле, яваштан, — къайдасынъ сен, гузель Элена?
— Не дединъиз? — деп сорай ондан Гульбике.
— Бир шей де.
Сен, Гульбике, манъа генчлигимни... ве аджайип бир къызны хатриме кетирдинъ!
# Фуртуна тынгъан сонъ
# Рузгярдан саллангъан фенерлер
# Серсем сычан баласы акъкъында масал
> Анна сычан баласыны юкълата,
Баласына айненнилер о айта:
«Ненни, балам, ненни, ненни, ай-ненни,
Саба отьмек къурусы беклер сени».
> Серсем сычан баласы экре оськен,
Анасынынъ хатрын саймай шай деген:
«Сесинъизни бегенмейим — инджечик,
Манъа яхшы дая тапынъ шимдичик!».
> Ана сычан папийге чапып бара:
«Даялыкъ эт балама, — деп ялвара,
Кельсе бегень, айненнилер йырласа,
Яхшылыкъ эт, бешигини салласа».
> Папий келе сычанчыкъкъа вакъылдап:
«Козьлеринъни юм, — дей, — юкъла, вакъ-вакъ-вакъ,
Гольден чешит боджек тутып кетиририм,
Азлыкъ этсе, сывалчан къошып беририм!».
> Серсем сычан баласы экрке оськен,
Папийнинъ де хатрын саймай, шай деген:
«Айненнинъиз пек худжур, папий аптем,
Сёзюнъизнинъ манасына зорнен етем».
> Ана сычан бакъагъа чапып бара:
«Даялыкъ эт балама, — деп ялвара, —
Кельсе бугунь, айненнилер йырласа,
Яхшылыкъ эт, бешигини салласа».
> Бакъа келе сычанчыкъкъа бакъылдап:
«Козьлеринъни юм да юкъла, бакъ-бакъ-бакъ
Къурт-къырмыскъа, комар тутып келирим,
Сёз динълесенъ, санъа ондан чокъ беририм».
> Серcем сычан баласы эрке оськен,
Бакъанынъ да хатрын саймай, шай деген:
Сесинъиз, менимдже, пек къаба,
Комар дейсиз — ашасын оны бакъа».
> Ана сычан арангъа, аткъа бара:
«Даялыкъ эт балама, — деп ялвара, —
Кельсе бугунь, айненнилер йырласа,
Яхшылыкъ эт, бешигини салласа».
> «И-го-го! — деп келе ат яваш-яваш, —
Баладжанлым, табьятым да пек юваш,
Онъ янынъа ят да юкъла, бебейим,
Джылап санъа торбасынен берейим».
> Серcем сычан баласы эрке оськен,
Атнынъ ич де хатрын саймай, шай деген:
«Сесинъизден отюм патлай, пек къоркъам,
Джылабынъыз керек дегиль, ашамам»,
> Домузгъа гъарип ана чапып бара:
«Даялыкъ эт балама, — деп ялвара,
Кельсе бугунь, айненнилер йырласа,
Яхшылыкъ эт, бешигини салласа».
> Домуз келе сычанчыкъкъа фыркъылдап:
«Козьлеринъни юм, — дей, — юкъла хурулдап,
Мени динълеп эгер яхшы юкъласанъ,
Маркоф олур огюнъде саба турсанъ».
> Серсем сычан баласы эрке оськен,
Домузнынъ да хатрын саймай шай деген:
«Фыркъылдынъыз кечмей, кетинъиз тез-тез,
Маркофынъыз тансыкъ дегиль, керекмез».
> Ана сычан тавукъкъа чапып бара:
«Даялыкъ эт балама, — деп ялвара, —
Кельсе бугунь, айненнилер йырласа,
Яхшылыкъ эт, бешигини салласа».
> «Къыт-къыт-къыдакъ, къыт-къыдакъ, — дей тавучыкъ,
Козьлеринъни юм да юкъла, сычанчыкъ,
Юкъла, джаным, янагъынъдан опейим,
Канатымнен сени яхшы орьтейим».
> Серсем сычан баласы эрке оськен,
Тавукънынъ да хатрын саймай, шай деген:
Сесинънзден геджеси юкъум къача,
Мумкюн олса, чекилинъиз узакъча!»
> Ана сычан балыкъкъа чапып бара:
«Даялыкъ эт балама, — деп ялвара, —
Кельсе бугунь, айненнилер йырласа,
Яхшылыкъ эт, бешигини салласа».
> Балыкъ келе къуйругъын бурып-бурып,
Айненнилер йырлап башлай отурып...
Аджайип шей, агъзыны ачып-япа,
Сеси чыкъмай, анъламазсынъ не айта.
> Серсем сычан баласы эрке оськен,
Балыкънынъ да хатрын саймай, шай деген:
«Айненнинъиз эшитильмей, тувгъаным,
Зорланманъыз... Сизлерден янды джаным!»
> Ана сычан, напсын, мышыкъкъа бара:
«Даялыкъ эт балама, — деп ялвара, —
Кельсе бугунь, айненнилер йырласа,
Яхшылыкъ эт, бешигини салласа».
> Мышыкъ келе сычанчыкъкъа мырылдап:
Козьлеринъни юм, — дей, — юкъла сен раат,
Миявлап санъа айтырым айненни,
Адден-ашыр бегенирсинъ сен мени!»
> Серсем сычан баласы эрке оськен,
Пек бегенип мышыкъны, о шай деген:
«Сесчигинъиз пек татлы ве муляйим,
Джанынъызнынъ къурбаны мен олайым!»
> Чапып келе сычан эвине,
Бакъса, ёкъ баласы еринде,
Эр бир ерни, байгъуш, чапкъалап чыкъа,
Сычанчыкъны нафле ерде къыдыра.
# Эдебиятымызда «лагерь несири»
Миллий эдебиятымызда «лагерь несири» акъкъында факъат ХХ асырнынъ сонъунда – «гъайрыдан къурув» юзь берген сонъ сёз ачмакъ мумкюн олды.
Бу алнынъ объектив себеби анъылгъан мевзудаки колемли эсерлернинъ советлер девиринде кесен-кес ясакъ этильмесидир ки, о, гизли-гизли язылгъан олса биле, ич бир шекильде басылып чыкъмайджагъы белли эди.
Бу такъым эсерлерде бутюн бир несильнинъ такъдиринде юзь берген «машер куню» тасвирленип, оны ахлякъий-фельсефий электен кечирмек мерамы амельге кечириле.
Бизде де бойле эсерлер бардыр ки, оларда тасвирленген аджджы хатыраларны буюк несиль векиллери омуз ве юреклеринде ташып юрип, ичинден чеккендирлер.
Иште, лагерь яшайышыны тасвирлеген эсерлерден бири олгъан Дженгиз Дагъджынынъ «Къоркъунч йыллар» романы къыркъынджы сенелери язылгъанына бакъмадан, о, та 1956 сенеси дюнья юзю корьген олса, экинджиси – Ибраим Пашининъ «Джанлы нишан» романы 1988-1990 сенелери языла (бу сырада даа Джевдет Аметов, Сабрие Эреджепованынъ эсерлерини къайд этмек мумкюн).
Эр эки эсерде де инсаннынъ чеккен азаплары юксек драматизм алтында тасвирлене, факъат Дженгиз Дагъджынынъ Садыкъ Тураны немселерге эсир тюшкен сонъ концлагерьнинъ мудхиш, къоркъунч аятыны татса, «Джанлы нишан» романынынъ тарихий къысмында Смаил Теметнинъ Сибирь лагеринде чеккен эзиетини коремиз.
Сонъкиси де айны Дженгиз Дагъджы киби о мушкулятнынъ джанлы шааты ола (1944 сенеси «трудармия»гъа алынгъан Ибраим Паши Кемерово областына барып тюше).
Вакъиаларны  къараманы вастасынен айдынлатув усулы языджыгъа бедиий уйдурма принципине эсасланып, шу баш къараманыны да четтен козетмеге имкян бере.
Меселя, Дженгиз Дагъджынынъ баш къараманы Садыкъ Туран деп адландырмасындан макъсат тюркчилик гъаесининъ мефкюреджиси Зия Гёк Альпнинъ сиясий бакъышларына мейилли оларакъ, Туранджылыкъкъа садакъат нумюнесини косьтермектир.
Бойле экен, ишбу   романларнынъ гъаевий ёнелишиндеки принципиаль фаркъ шунда ки, эгер  Дженгиз Дагъджынынъ анъылгъан эсеринде гъает терс табиатлы ве къаба арекетли инсанларнынъ образлары яратылгъанына бакъмадан (меселя, Шишков), окъуйыджыда бу шахысларгъа даир нефрет къозгъалмайып, о нефрет дуйгъусы гъайрыинсаний ичтимаий-сиясий системаны вуджуткъа кетирген большевизм, коммунизм ве фашизмге нисбетен артса, Ибраим Пашининъ романындаки Сейдамет Шерифовнынъ образында миллий дуйгъу сыджакълыгъы дуюлмай, чюнки о, о системагъа садыкъ инсан: Къырымда козьге корюнген бир идареджи экен (кой шурасынынъ реиси, колхоз реиси, партизан), сюргюнликте де оны месюлиетли вазифелерге (комендант, колхоз реиси) ляйыкъ корелер.
Яни Шерифов къырымлы олса да, озь халкъына зыт кельген бир образ дереджесине котериле.
Дженгиз Дагъджынынъ романында исе миллий ве гъаевий душманларыны севмеювде къырымлысы да, озьбеги де, туркмени де, къазагъы да, азербайджаны да, къыргъызы да бир якъадан баш чыкъаралар.
Бу сырада шуны къайд этмели ки, проф. А.Эмирова кенди чыкъышлары ве макъалелеринде Дженгиз Дагъджынынъ там манадаки рус халкъы ве онынъ медениетине терс бакъышы олмайып, аксине, о, рус медениети ве эдебиятынынъ тесири алтында буюгенини къайд эте.
Шунынъ ичюн олса керек, Къырым топрагъындан олгъан эр анги инсан Садыкъ Туран ичюн (даа догърусы, муэллиф ичюн дие анъламалы; буны къайд этмекле, дженктен эвельки Къырымда тюрлю-тюрлю халкълар арасында сыджакълыкъ муити укюм сюргенини эсапкъа алмалы) озюнинъкидир.
Аслында Къырым топракъларында догъып буюгенлер – олсун ехуди я да рус, эрмени яхутта рум – бири-бирине ветан багъынен багълылар.
Языджынынъ фикриндже, бири-бирине ярдым элини узатмакъ оларнынъ къанында бар, бу – табиий ал.
Иште, бойле бир образлардан бириси олгъан рус менсюпли алушталы Гриша Калачёв романда олдукъча позитив ренклернен ишленген: о, адий бир йигит экен, къырымтатарджасы не къадар хаталы олса, о къадар да татлы.
%Атта эсернинъ бир еринде муэллиф «Бу татарджасыйла Гришаны къальбиме кетикче даа якын була эдим» деп яза.
Бойле этип, языджы Къырым ве онынъ тышындан олгъан инсанларнынъ типик образларыны ярата…
Миллети ве тюркчиликнинъ истикъбалини къайгъырмакъта олгъан Дженгиз Дагъджы кучьлю бир эеджан, кучьлю бир иссиет алтында якъын тарихий кечмиште юзь берген адиселерни дюньягъа танытмагъа тутуна.
Яваш-яваш бу мевзу онынъ яратыджылыгъында бельки эсас мевзугъа чевриле.
Иште, фикримиздже, ишбу эсерде онынъ бедиийлиги, бедиий шекли дегиль де, шимдигедже ве затен аман-аман ХХ асыр девамында халкъымыз ичюн кесен-кес ясакъ этильген мевзу ве гъаелернинъ мейдангъа чыкъарылмасы муимдир.
Окъуйыджынынъ дикъкъаты гузеллик ве зулумнынъ чарпышмасындан Садыкъ Тураннынъ юрегинде асыл олгъан зыддиетке багълана.
Бойле этип языджы миллий седжиени реаль тарихий муит саесинде тарифлей.
% Белли ки, о йыллары советлерде укюм сюрген керчек ичтимаий ве сиясий вазиетни, инсанлар арасындаки керчек мунасебетлерни факъат дженк акъибетинде мындан къачып къуртулабильген Дженгиз Дагъджы кибилери айдынлатып оладжакъ эдилер.
% Эгер демир перделер артында къалгъан олса, языджынынъ сыныфдашы Рустем Муедин язмасы киби, «эдебият саасында илери джылышмакъ ичюн пафослы сатырлар яратмакъны бельки девам этмеге меджбур оладжакъ эди:
> Даий Сталин сагъ олгъанда,
Инсан огълу хор олмаз.
Сталиннен оськен юрек,
Ич бир вакъыт ёрулмаз»
Эсернинъ финалында муэллиф озюнинъ ветандашлыкъ мевамыны ифаде этмек огърунда Садыкъ Тураннынъ тюшюни тариф эте ки, мында янъы мезарлыкътаки тазе къабирлер янында долашкъан Шишков «эр бир къабирнинъ янындан бир униформа алып, (Садыкъ Турангъа) узата».
Бираз сонъра бу Шишковны «къуру, япракъсыз терек астында индемейип, къыбырдамайып ве къолларыны коксюне къавуштырып, терекке кердирильген азрети Исанынъ аякъларына бакъып отургъан бир алда коре ки, Исанынъ асыкъ къалгъан ири, азаплы козьлеринден Шишковнынъ тыраш олгъан башына къызыл къанлар тамлай».
Яни Шишков темсиль эткен инсанларны къыйратыджы идаре хызметчилерининъ япкъан ишлерине Иса пейгъамбер биле къан агълай.
Ибраим Пашининъ баш къараманы исе Сейдамет Шерифовны къач кере джезалайджакъ олса биле (котеклемек, халкъ арасында масхара этмек, эвге къоймамакъ), эп бу арекетлерине ахлякъ ольчюсинен бакъа ве бу макъсатларындан вазгече.
Аслында Смаил Темет къоркъубильмез, акъайджасына даврангъан бир инсандыр.
О, йигитлик къаиделерини къатты тута.
Бу ал онъа башкъаларгъа даир алчакълыкъ этмеге ёл бермей.
Ахыр-сонъу Шерифовны къадернинъ озю джезалай: кечмиште япкъан къара ишлери онынъ бетине урула ве о, чокъкъа бармай ярамай хасталыкъкъа огърап оле.
«Къоркъунч йыллар» романында исе ичинде къоркъу ерлешип къалгъан Садыкъ Туран уриет авасыны татабильген сонъ шу къоркъусына себеп олгъан къара кучьлер арасында асыл олгъан зыддиетке мунасебетини бильдиререк Шишковнынъ хаялджа оны саткъынлыкъта къабаатламасы киби ахлякъий баскъысына артыкъ юрегининъ теренликлеринден чыкъкъан элем толу джевабыны бермеге ираде тапа – оларнынъ ярымадада эткенлерини хатырлата.
Фикримиздже, ишбу роман композициясынынъ тамам бу ерини кульминацион нокъта киби танымалы ки, мында буюк языджы бутюн халкъны тильге кетирген киби ола.
Большевизм, коммунизм ве фашизмнинъ аджджысыны башындан аягъынадже чеккен къырымлынынъ бойле джевапланмагъа акъкъы бар эди.
Иште, оны Дженгиз Дагъджы киби улу истидат саиби беджеребильгендир.
Девирлер денъишкен сонъ башкъа бир сиясий муитте озюнинъ укмюни дигер языджыларымыз да чыкъарабашлайлар.
Бу такъым эсерлернинъ пейда олмасы тек айры шахыс ве я халкънынъ такъдириндеки къараманий ве фаджиалы девирни акс эткенинден гъайры, эдебиятымызда объектив кечмишни реаль тюслер алтында тасвирлейиджи эсерлернинъ пейда олып-олмаювы меселесинде нокъта къоймагъа ярдым эте.
Иште, анъылгъан муэллифлернинъ талиль этильген романлары «лагерь несири» тюркюминден экен, олар вастасынен языджылар озьлерининъ аятий мевамыны ифаде этелер.
Оларнынъ фикриндже, баш къараманларнынъ башындан кечкен маджералар инсан табиатына ят олып, аньаневий алларны боза ве яшайышны алт-усть этип ташлай ки, онынъ акъибетини аль этмекни макъсат эдингенлер бир чокъ зорлукъларгъа огърайлар.
# XX АСЫРДА КЪЫРЫМТАТАР ТАСВИРИЙ ВЕ МАНЗАРАЛЫ-АМЕЛИЙ САНАТЫ
ХХ АСЫРДА КЪЫРЫМТАТАР ТАСВИРИЙ ВЕ МАНЗАРАЛЫ-АМЕЛИЙ САНАТЫ: мейдангъа келюви, инкишафы, эврими, земаневий алы
## КИРИШ
ХХ асыр къырымтатар тасвирий ве манзаралы-амелий санаты асылында тедкъикъ этильмеген, махсус араштырмаларны талап эткен бир мевзудыр.
Онынъ огренильмегени земаневий къырымтатар тарихынынъ фаджиалы вакъиаларындан келип чыкъмакътадыр.
1918-1921 сенелериндеки къызыл ве беяз терроры, 1921-1922 сенелеринде тешкилятландырыльгъан сунъий кутьлевий ачлыкъ, 1928, 1937-1938 сенелеринде халкънынъ интеллектуаль элитасынынъ идам этильмесине алып кельген репрессиялар, халкънынъ 1944 сенесинде зорбалыкънен сюргюн этильмеси, ве шу сюргюнликнинъ нетиджесинде къырымтатарларнынъ озь ватанларындан марум этильмеси ве дисперсион ерлештирилювге огъратылмасы, чокъ йыллар девамында халкънынъ дискриминация япылмасы ве онынъ медениий енъишлери девлет тарафындан унутылув ве ёкъ этилювге махкюм этильмеси миллий медениет ве санат ичюн фаджиалы ве кери къайтарылмаз джоюкъларгъа алып кельди.
Сонъки онйыллыкъта олып кечкен вакъиалар, къырымтатар халкъынынъ озь тувгъан ватанларына кутьлевий суретте къайтмалары, миллий аньанелернинъ гъайрыдан джанландырылмасы, Къырымда земаневий бедиий яратыджылыкънынъ фааллешмеси бизим тарафымыздан бакъып чыкъылаяткъан мевзуны актуаллештире, онынъ огренильмесине имкянлар бере.
Къырым ярымадасынынъ территориясында бир къач бинъйыллыкълар девамында олып кечкен узакъ муддетли этник джерьян ХХ асырнынъ башына келип, мында учь Къырым этносынынъ шекилленмесинен екюнленди.
Якъын тарихий кечмишинде озь девлетчилигинден марум этильгенине бакъмадан, мында буржуа миллетининъ инкишафы ичюн зарур олгъан бутюн социаль институтларына, сыныфларына, маддий ве маневий медениетнинъ нишанелерине (атрибутларына) малик олгъан земаневий къырымтатар миллети шекилленди.
Тахминен айны шу девирде къырым къарай (тюрк-караимлер) ве къырымчакъ (еудий-тюрклер) халкълары шекиллендилер.
Къырымтатар тилинде лакъырды эткен, ортодоксаль (православ) христианлар — къырым урумлары исе эгер 1778 сенеси ІІ Екатерина укюметининъ тарафындан тешкилятналдырылгъан сюргюнликтен къачынып олгъан олса эдилер, олар шимди Къырымнынъ дёртюнджи этносы ола билир эдилер.
Мевзудан бираз кери чекилип, гипотеза сыфатында шуны тахмин этмек мумкюн ки, эгер юкъарыда къайд этип кечильген шу этнослар девлет сынъырлары иле сарып алынгъан екяне территория ичинде табиий суретте этник джеэттен бирликте инкишаф эткен олсалар, олар эртеми-кеч екяне къырым халкъына чевириледжек эдилер.
Чюнки XVIII-асырнынъ сонунъа келип, оларнынъ эписи екяне тюркий тильнинъ ташыйыджысына, екяне умумкъырым маддий ве маневий (динден гъайры) медениетнинъ саибине чевирильген эдилер.
Этнографик группаларнынъ арасындаки екяне фаркълылыкъ конфессиянен багълы эди, яни оларнынъ ислям, иудаизм, караитчилик ве православ телькъининдеки христиан динлерини куте эдилер.
Бу ерде мисаль оларакъ земаневий булгъар миллетининъ этнопрофессиональ группаларны алып бакъмакъ мумкюн: булар — христиан динини кутькен булгъарлар, помакълар — ислям динини кутькен булгъарлар, тюркий тильде лакъырины экен, христиан динини кутькен славузянлар — гъагъаузлар.
Эльбет де, Къырым этносларынынъ екяне халкъ оларакъ интеграция олмалары бир шарт саесинде, яни 1774 сенеси Кучюк-Къайнарджа сульхына коре къырымтатарларнынъ девлети — Къырым ханлыгъы сакъланып къалгъан ве 2-3 асыр девамында озь мустакъиллигини джоймагъан такъдирде амельге кече биле эди.
Къырымтатар халкъ манзаралы-амелий ве тасвирий санаты ярымаданынъ территориясында Акъ денъиз ве Къара денъиз, Балкан, Гъарбий-Авропа ве Кавказ ареалларынынъ отуракъ халкълары медениетлерининъ чешит-тюрлю кочебе къабилелернинъ медениетлеринен кесишмеси саесинде шекиллинди ве инкишаф этти.
Эрте девирлерде булар эсасен тюркий тильде лакъырды этмеген шималий ве шаркъий иранлы кочебе къабилелери, сонърадан исе тюрк асыллы кочебе къабилелер чешит девирлерде къырымтатарларнынъ этногенезинде иштирак эткендирлер.
Земаневий къырымтатар тасвирий санаты Къырымнынъ къадимий бизанс, тюрк ве ислям медениетлерининъ тесири астында къалгъан къадимий, эрте девирдеки орта асыр ве орта асырлардаки чокъ асырлыкъ медений аньананелерни мирас этип алды ве о бугуньде-бугунь ишбу регионда чешит тарихий себеплерге коре славян-христиан медений алемининъ сарымында къалгъан озь маиетиндже тюрк-ислям ве шекильде авропаджа медениет сыфатында айрыджа ерни ишгаль этмекте.
Шубесиз, къырымтатар манзаралы-амелий санаты боюнджа тедкъикъатлар халкънынъ этник тарихыны, онынъ медениетининъ чокъасырлыкъ аньанелерини ве теракъкиятыны эсапкъа аларакъ алынып барылмалыдыр.
Къырымтатарларнынъ тасвирий санаты Русие ве Гъарбий-Авропа медений аньананелерининъ тесири алтында баягъы сонъ пейда олгъан адиседир, лякин бунъа бакъмадан, о шахсий тарихына ве девирлерине малик бир санаттыр, ве, бу санат тафсиляты тедкъикъ этильмеге мухтадждыр.
Къырымтатар тасвирий ве манзаралы-амелий санатынынъ ильмий джеэттен тедкъикъ этильмеси гъает актуальдир, чюнки бир къач онйыллыкълар девамында къырымтатар халкъы озь тувгъан медениетини ве халкъ санаты аньанелерини огренмек имкянларындан марум этильген эди.
Бугуньде-бугунь, озь тувгъан топракъларына къайтмакъ, озюнинъ медений мирасыны гъайрыдан джанландырмакъ имкянлары пейда олгъанда, земаневий джианда халкънынъ идентификациялашув проблемасы тургъанда мезкюр тедкъикъатлар айрыджа эмиетке малик олмакъталар.
ХХ асыр девамында олып кечкен бедиий джерьяннынъ анъламакъ ве талиль этмек меселелери халкъкъа Ватан дуйгъусына саип чыкъмагъа, озь тувгъан топрагъында пекинмеге ярдым этмелидирлер.
Мезкюр мевзунынъ огренильмесининъ актуаллигининъ даа бир себеби шунда ки, аля бугунь къырымтатарларнынъ ХХ асырдаки тасвирий ве манзаралы-амелий санатынынъ инкишафына багъышлангъан толу, комплексли бир ильмий иш ёкъ.
Къырымтатар халкъ санаты 20-инджи сенелеринде къыскъа муддетке олса да, гурьдели осюзге малик олгъан эди.
Бу девирде къырымтатар алими У. Боданинскийнинъ къырымтатарларнынъ халкъ эснафчылыгъы, Къырым мимарджылыгъы, археологиясы ве этнографиясы акъкъындаки ильмий ишлери дюнья юзю корьген эди.
Къырым ханлыгъы девиринде ве Къырым Русие тарафындан басып алынгъандан сонъки девирлерде Къырымны зиярет эткен алман, франсыз, арап, тюрк, лех, рус, летон, голланд ве итальян муэллифлери тарафындан къырымтатарларнынъ медениети акъкъында эпизодик шекильде язгъан шейлери чешит йылларда дердж олунгъан эдилер.
Булар эсасен, дипломатлар, сеяатчылар, тарихчылар ве джогърафларнынъ амелий санатнынъ айры чешитлери акъкъында язып къалдыргъан тедкъикъатларыдыр.
Чешит йылларда рус ве совет алимлеринден Б. Куфтин, И. Бороздин, Е. Спасская, П. Чепурина, М. Гинзбург, П. Никольский, Л. Рославцева, З. Торчинская, С. Изидинова, Л. Полканов ве дигерлерининъ ишлери нешир олунгъан эди, лякин эписи тасвирий ве манзаралы-амелий санатнынъ насылдыр бир айры чешитлерине багъышлангъан эдилер.
1944 сенесинден сонъ къырымтатарларнынъ санаты акъкъында узакъ муддет девамында сес-солукъ чыкъарылмай, аксине къырымтатарларнынъ санаты боюнджа бир-де-бир шей язып дердж этмек бу ерде турсын, атта огренмек ясакъ этиле.
1995 сенеси къырымтатар халкъы Меджлисининъ тешеббюси ве къолтутувы саесинде С. М. Червоннаянынъ "Татар Къырымнынъ санаты" адлы буюк колемли ильк ильмий иши дюнья юзю корьди.
% Бу китап Къырымтатар халкъы Меджлисининъ тешеббюси ве къолтутувы саесинде пейда олды.
Китапта ильк инсанлар пейда олгъан девирден башлап кениш тарихий фонда Къырым ярымадасынынъ санаты козьден кечириле, ХХ асырнынъ сонъларынадже олгъан къырымтатар санатынынъ инкишафындаки эсас баскъычлар бакъып чыкъыла.
Муэллиф озь тедкъикъатларыны гъает кениш бир вакъыт диапазоны черчивесинде алып баргъан, шу себептен ХХ асыр санатынынъ талили конспектив, сыкъыкъ шекильде, иджадий терджимеийаллар ве тасвирий, манзаралы-амелий санаттаки джерьянлар тафсилятлы талиль этильмеген шекильде такъдим олунгъан.
Сонъки йылларда земаневий къырымтатар санатынынъ проблемалары акъкъында девирий матбуат ичюн макъалелер язгъан озь санатшынасларымыз ве газетаджыларымыз етишип чыкътылыр.
Л. Милина, М. Меджитова, Г. Усеинова, Г. Абиева, С. Зиядинова, 3. Ниметуллаева ве дигерлери булар джумлесиндендир.
Профессиональ санатшынасларымыздан Н. Островский адына Ташкент театр-бедиий институтынынъ мезунлары А. Асанов, Л. Таирова, Э. Черкезованынъ адларыны къайд этип кечмелимиз.
% Бугуньде къырымтатар халкъынынъ тарихында халкънынъ озь тарихий ватанына къайтмасынен багълы олгъан янъы баскъыч башланды,бу мунасебетнен къырымтатар тасвирий санатыны джанландырув ве инкишаф эттирюв джерьянларыны тасвирлев, бунынъ киби де къырымтатар манзаралы-амелий санатынынъ аньанелерини даа да терен огренюв, эвеллери белли олмагъан пек чокъ абиделерни ильмий алангъа кирсетюв, халкъ яратыджылыгъынынъ маденни, агъачны, ташны бедиий джеэттен гъайрыдан ишлев, кирамет, уфакъ пластика, кичик шекиллердеки халкъ мимарджылыгъы, алтын ве орьнекли орюв, орьнекли токъума, териге, кийизге орьнек басув ве аппликация япув, бедиий токъумаджылыкъ, гобеленлер, тюклю, тюксиз ве юньден килим токъумаджылыгъы, инкрустация киби эсас чешитлерини бельгилев заруриети пейда олды.
Мезкюр къулланмада дердж олунгъан тедкъикъатларнынъ макъсады земаневий къырымтатар тасвирий санатынынъ пейда олув ве пекинюв джерьянларыны, эвельки девирлернинъ аньанелерини мирас этип алгъан халкъ манзаралы-амелий санатынынъ XX асырда гъайрыдан джанланмасы ве инкишаф эттирильмесине даир проблемаларны козьден кечирмек, къырымтатар санатынынъ бедиий хусусиетлерини ве эсас тенденцияларыны бельгилемектен ибареттир.
Къулланма муэллифининъ фикириндже земаневий къырымтатар тасвирий ве манзаралы-амелий санатыны тедкъикъ этюв ве огренюв саасында эсас ве биринджи невбетте аль этиледжек вазифелерни бельгилемек ичюн ашагъыдаки шейлерни япмакъ зарурдыр.
Къырымтатарларнынъ XX асырнынъ башынадже олгъан санатына къыскъадан характеристика бермек.
Авропанынъ тесиринен багълы оларакъ Къырымда санатнынъ янъы, аньаневий олмагъан шекиллери — ресим, графика, эйкельтырашлыкъ шекиллерининъ догъув джерьяныны косьтермек.
Къырымтатарларнынъ тасвирий санаты инкишафынынъ эсас баскъычларыны козетип чыкъмакъ, етекчи рессамларнынъ иджатларыны талиль этип, ишбу талиль эсасында бедиий джерьяннынъ эсас чизгилерини бельгилемек.
Сонъки онйыллыкълар ичинде тасвирий санатта олгъан эсас акъымлар ве тенденцияларны, мевзуларны ачып косьтермек, етекчи рессамларны бельгилемек.
Къырымтатарларнынъ Къырымда ве онынъ тышында мевджут олгъан бедиий эснафлар боюнджа аньаневий меркезлерини ве оларнынъ бири-бирилеринден локаль фаркълыгъыны бельгилемек.
Тасвирий санатнынъ шекилленюви ве инкишафында аньаневий медениетнинъ ролюни бельгилемек.
Къырымтатар усталарынынъ аньаневий бедиий-эснафчылыкъ усулларыны характеризлемек.
Къырымтатарларнынъ халкъ манзаралы-амелий ве тасвирий санатынынъ эсас стилистик хусусиетлерини ве оларнынъ инкишафындаки тенденцияларны бельгилемек.
Къырымтатарларнынъ манзаралы-амелий ве тасвирий санатынынъ халкънынъ маддий ве маневий медениетининъ дигер чешитлеринен озьара багъыны ачмакъ, къырымтатарларнынъ ве оларнынъ этрафында яшагъан дигер халкъларнынъ манзаралы-амелий ве тасвирий санатлары арасындаки умумий чизгилерни ве фаркълылыкъларны бельгилемек.
% Мезкюр къулланмада беян этильген тедкъикъатларнынъ методологик негизини къырымтатар халкъ манзаралы-амелий ве тасвирий санатларына аит эсерлерни огренюв, оларнынъ бедиий джехеттен талили ве санатшынаслыкъ джехетинден телкъини тешкиль этелер,затен, манзаралы-амелий ве тасвирий санатларгъа миллий медениетнинъ бир къысымы сыфатында, халкънын тарихи, этногенези, дюньябакъышы, эмек ве турмуш шараитлери, аньанелери, урф-адетлери, фольклоры ве халкъ иджадиятынынъ дигъер чешитлеринен багълы халда къыймет кесмек лязим.
Тедкъикъатнынъ ильмий янъылыгъы шундан ибарет ки, ильк кере ильмий амелиятта къырымтатар тасвирий ве манзаралы-амелий санатынынъ теракъкъий этмеси комплексли суретте талиль этиле, комплексте аларакъ, къырымтатарларнынъ халкъ манзаралы-амелий ве тасвирий санатынынъ эсас чешитлери ве инкишаф баскъычларыны характеризлеген кениш даиредеки абиделери гъайрыдан анъламагъа ве тарихий-санатшынаслыкъ талилини япмагъа арекет этильди.
Ильк кере ильмий алангъа дигер мемлекетлерде яшагъан къырымтатар диаспорасынынъ санаты боюнджа эвеллери огренильмеген фактологик материал кирсетильди.
Аньаневий халкъ бедиий эснафларынынъ даркъалув ареаллары бельгиленди, оларнынъ меркезлери къайд этильди, етекчи усталар ве рессамлар акъкъында малюматлар топланылды, эсас бедиий-эснафчылыкъ усуллары язып алынды, къырымтатарларнынъ халкъ бедиий яратыджылыгъынынъ структурасы бельгиленди, онынъ эсас чешитлери тасниф этильди.
Муэллиф тарафындан отькерильген ве келеджекте айры монография оларакъ нешир эттиреджек къыясий талиль Къырым ве онынънен сынъырдаш территорияларнынъ манзаралы-амелий ве тасвирий санатларыны огренип чыкъмагъа ве къырымтатарларнынъ бедиий аньанелерининъ тарихий инкишафтаки озьгюнлигини бельгилемеге имкян береджек.
Къырымнынъ санатшынаслыкъ илиминде ильк кере манзаралы санат эсерлери халкъ яратыджылыгъынынъ аньанелери, урф-адетлери, мерасимлери, дигер чешитлеринен къыяслап талиль этюв усулы къулланыладжакъ.
Къулланмада кетирильген тедкъикъатларнынъ амелий къыймети шундан ибарет ки, олар къырымтатар халкъ бедиий эснафларыны ве профессиональ санатны гъайрыдан джанландырувда, оларны инкишаф эттирювде ве тедкъикъ этювде ярдымда булунаджакълар; топланылгъан ве талиль этильген материал XX асырдаки къырымтатар санаты теракъкъиятынынъ даа да толу манзарасыны тасавур этмеге имкян береджеклер.
Тедкъикъатларнынъ материаллары илериде земаневий къырымтатар санаты боюнджа отькериледжек араштырмаларда, бунынъ киби де рессамлыкъ алий окъув юртларында лекциялар ичюн материал сыфатында ишлетиле билирлер.
Къырымтатар халкъ манзаралы-амелий ве тасвирий санаты санатшынаслыкъ тарафындан ильк кере комплексли, бутюнликли бир адисе оларакъ огренип чыкъув заруриети монографик янашувны ве онынъ эсас чешитлерининъ изченликнен талиль этювни козьде туткъан эди.
Муэллиф тарафындан бельгиленген тедкъикъатлар боюнджа меселелер даиресине ашагъыдакилер кирсетильди:
- тедкъикъатлар боюнджа иш язылгъанда огренип чыкъылгъан архив менбалары ве музейлер коллекцияларынынъ характеристикасы; экспедициялар вакъытында отькерильген тарла тедкъикъатлары нетиджелерининъ екюнлери;
- къырымтатарларнынъ этногенези ве медениетлерининъ шекилленюв тарихларына къыскъаджа экскурс;
- къырымтатар этносынынъ шекилленювинде тюркий негиз ве тюркий олмагъан негизнинъ ролю ве оларнынъ медениетлерининъ фаркъ эткен аляметлери, къырымтатарларнынъ медениети ве тарихынынъ чешит девирлеринде оларнынъ этрафында яшагъан халкълар медениетлерининъ озьара тесири ве озьара къарышмасы, халкънынъ миллий-тарихий территориясындан иджрет этмеси ве сюргюнге огърав далгъаларынынъ миллий медениет ве миллий санатнынъ земаневий вазиетине тесир этмелери, ве шу себеплернинъ акъибети оларакъ, къырымтатарларнынъ эм ана-юртларында, эм де диаспорада къырымтатар этнографик группаларнынъ екяне монолит бир этнос сыфатында сурьатлы миллий-медений консолидациясы.
Юкъарыда къайд этильген ве бугуньде къырымтатар халкъ санатынынъ земаневий тедкъикъатчылары огюнде тургъан проблеманынъ айрыджа кескин олгъаны мунасебетинен Украинада къадимий Къырым санатыны — къырымтатар санаты, иште, бойле бир санаттыр — огренюв боюнджа ильмий меркезнинъ мейдангъа кетирильмеси гъает зарурдыр.
Шекильдже алгъанда бу санатшынаслыкъ боюнджа ильмий-тедкъикъат инстуты ола билир.
Бойле ильмий-тедкъикъат институтлары Русие Федерациясынынъ автономияларында ве сабыкъ совет джумхуриетлеринде мевджутлар.
Бугуньде исе яш къырымтатар санатшынаслыгъы огюнде тургъан вазифелерни 2000 сенеси мейдангъа кетирильген Къырымтатар джумхуриет санат музейининъ коллективи озь къувети ве имкянларына коре аль этмеге тырышалар.
Музей хадимлерининъ дёрт нефери Украина, Озьбекистан ве Азербайджандаки чешит-тюрлю академик меркезлерде санатшынаслыкъ илимлери намзети ильмий унванына наиль олмакъ ичюн аспирантлар.
2001 сенеси Къырым девлет санайы-педагогика институтында «халкъ бедиий яратыджылыгъы» ихтисасы боюнджа мутехассыслар азырлап башладылар.
2001 сенеси сентябрь 1-ден башлап 40 къырымтатар талебеси халкъ бедиий эснафлары ве манзаралы-амелий санатнынъ чешитлери боюнджа назарие ве амелий дерслер кечмектелер.
Дерслерни юксек ихтисаслы мутехассыслар, илим намзетлери ве илим докторлары алып бармакъталар.
Юкъарыда къайд этильген эки коллективнинъ мутехассыслары келеджекте къырымтатар санатшынаслыгъы боюнджа академик мектеп мейдангъа кетирильгенде ильмий хадимлер коллективининъ кадрлар теркибининъ негизини тешкиль этеджеклер.
Затен, бугуннинъ озюнде Къырымда якъын келеджекте къырымтатар санатшынаслыгъы боюнджа академик мектепнинъ мейдангъа кетирильмеси ичюн аятий ихтиядж, ильмий заруриет ве бутюн эсаслар бар.
## XX АСЫРДА КЪЫРЫМТАТАР МАНЗАРАЛЫ-АМЕЛИЙ ВЕ ТАСВИРИЙ САНАТЫНЫНЪ ШЕКИЛЛЕНЮВИ ВЕ ИНКИШАФ ЭТМЕСИ
### 1.1. КЪЫРЫМНЫНЪ КЪАДИМИЙ ПОЛИЭТНИК МЕДЕНИЕТИНИНЪ ФЕНОМЕНИ
Къырым медениети — джиан колеминдеки бир феномендир.
Онынъ уникаллиги территория джеэтинден деерлик буюк олмагъан ярымаданынъ сынъырлары черчивесинде асырлар девамында мында бири-бири артындан келип-кеткен чокътан-чокъ этносларнынъ къарышмасынен бельгиленгендир.
Тарих илиминде Къырым ярымадасы акъкъында Шаркъ ве Гъарбнынъ сынъырындаки алякъалар зонасы, чешит-тюрлю цивилизацияларнынъ корюшюв ери олгъан «инсанлыкъ тарихынынъ теджрибе тарласы» деген фикир тесадуфен пекинип къалмагъандыр.
Къырымнынъ джогърафик вазиети, онынъ ана-къытадан ярымада шекилинде айры булунмасы мааллий медениетнинъ специфик къурулышында аз роль ойнамагъандыр.
М. Волошиннинъ образлы этип айткъаны киби, «...мында толуп-ташкъан инсанлыкъ акъымларынынъ айры ирмачыкълары акъып келе, сакин ве чыкъымы олмагъан лиманларда къатып къала, оларнынъ сазлыгъына озь балчыгъыны къоя, бири-бирининъ устюне къат-къат ята, сонъра исе табиий суретте бири-биринен къарыша эдилер».
Тарихчыларнынъ тахминлерине коре, эйи тесирли икълим шараитлеринен айрылып тургъан Къырым топрагъы бешериетнинъ, земаневий цивилизациянынъ къадимий бешиклеринден биридир.
Археологларнынъ тедкъикъатлары саесинде мында ашагъы палеолиттен башлап, инсан дуракълары тапылды.
Симферопольден шимальге 25 километр авлакъта Зуя озенининъ вадийсинде ерлешкен Кийик-Къоба къобасы (ашагъы палеолит, 100 бинъ йыл эвельси) Къырымда энъ къадимий дуракълардан бири сайыла.
Орта палеолит девири (50-40 бинъ йыл эвельси) неандерталецлернинъ Салачыкъ коюнде (Багъчасарай районы), кроманьонларнынъ Симферополь шеэриндеки (Кучюк Салгъыр озенининъ сол ялысындаки Чукъурча къобасы), Белогорск районындаки (эвельки Къарасувбазар — Акъ-Къая) дуракълары иле такъдим олунгъандыр.
Юкъары палеолит (35-10 бинъ йыл эвельси) исе абиделернинъ кениш группасынен такъдим олунгъандыр (Бельбек озенининъ вадийсиндеки Сюрень дурагъы, Бурулча озенининъ вадийсиндеки Бурун-Къая къобасы, Аджы-Къоба къобасы ве илх.).
Олар Шималий Къараденъизбою ве Къара денъизнинъ Кавказ ялысындаки абиделернен бир чокъ бенъзерликке маликлер.
Ильк эшьяларнынъ пейда олувы таш девирининъ башларына догъру келе, меселя кемик ве бойнуздан ясалгъан ойма ве кертиклернен безетильген бу эшьяларда энди бедиий яратыджылыкънынъ иптидаий элементлери козьге чарпып башлайлар.
Бу девирде ташны, терини, агъачны гъайрыдан ишлев мелекелери инкишаф эте, акъылане ве тантиминен ясалгъан къыргъычлар, диск шекилиндеки алетлер бундан делялет бермектелер.
Маддий медениет тапылмаларынен зенгин олгъан Черная (Чоргъуна) озенининъ вадийсиндеки Сюрень-2, Шан-Къоба, Фатма-Къоба, Мурзакъ-Къоба, Боран-Къобанынъ Юкъары къатламы мезолит (14-7 бинъ йыл эвельси) девирине аитлер.
Къырым тарихынынъ къадимий девири етерлик дереджеде толу тедкъикъ этильмеген, биз неолит (милядийден 6-3 бинъ йыл эвельси) девири акъкъында баягъы чокъ малюматларгъа маликмиз.
Бу девир инкъилябдан эвель К. С. Мережковский, Н. Н. Клепинин, А. С. Моисеев киби алимлер тарафындан огренильген эди.
Оларнынъ Чатырдагъ къобалары, Бинъбаш-Къоба, Суукъ-Къоба, Пычкъы ве Сюрень койлери, Сарыголь голю янындаки дуракълар, Гурзуф даванындаки дуракъ, Учь-Къош дурагъы боюнджа япкъан тедкъикъатлары бунъа мисаль ола билир.
Къырымда къадимий сакинлер яшагъан 150-ге якъын дуракъ беллидир.
Къырым кираметининъ къадимий нумюнелери та неолит девиринден беллидир.
Булар балчыкътан ясалгъан, шекиль джеэтинден чешит-тюрлю олгъан, «базыда техника ве орьнеклев услюби иле зенгин» (Башкиров), атеште пиширильген савутлардыр.
Бойле тапылмалар Багъчасарай дживарындаки Къая-Арасы ве Симферополь дживарындаки Ат-Баш дуракъларында эльде этильди.
Энеолит (милядийден 3 бинъ йыл эвельси) девири энди маддий ве маневий инкишафтаки баягъы бир теракъкъият мевджут олмасынен такъдим олунгъандыр.
Бу девирде маденден ясалгъан такъынджалар — билезликлер ве бакъыр герданлыкълар кениш даркъалып башлайлар.
Энеолитнинъ сонъларында Къырымда санат кейфиетче янъы баскъычкъа адым ата.
Сонъундан кениш вакъыт диапазоныны къаврап алгъан (милядийден эвель XX асырдан милядийден эвель VIII асыр) ильк къаяустю ресимлери пейда олалар.
Бунъа Багъчасарай дживарындаки Таш-Айыр массивиндеки, Богатое (Бахчи-Эли), коюндеки, Вишенное (Беш-Къурткъа) кою янындаки Сары-Къая къобасындаки къаяустю ресимлери мисаль ола билирлер.
Мезкюр ресимлер арасында чешит-тюрлю къабиле нишанлары кунеш ве йылдызларнынъ темсиллерини акс эттирген ресимлер, бунынъ киби де (башта бир ав левхаларыны — атлар, силялы атлылар ве окъчуларны тасвирлеген) муреккеп ве чокъфигуралы композициялар мевджутлар.
Авропада биринджи олып чокъренкли накъшлар (дивар ресимлери) Къырымда пейда олалар.
Антропоморф, яни инсан къияфетини тасвирлеген скульптураларнынъ, меселя, Багъчасарай районындаки Счастливое (Буюк-Озенбаш ве Соколиное (Коккозь) койлери дживарында) инсан къияфетини анъдырып тургъан таш стеллаларынынъ пейда олмасы тунч девиринен багълыдыр.
Бойле стеллаларны тиклемек бутюн Къара денъиз бою ве Кавказ регионына аиттир.
Курганлар, кромлехлер (таш исарлар) киби монументаль ибадет иншаатлары мимарджылыкънынъ башлангъычлары акъкъында делялет бермектелер.
(Къырымдаки энъ буюк кромлехлерден бири Симферополь районында булуна эди, мында сув анбары къурулгъанда о сув астында къалып кеткен эди).
Курганлар ве кромлехлерни къурмакъ я да тиклемек мисаллери къомшу территорияларнынъ медениетлеринде де къайд этильмекте.
Буларнынъ эписи тунч девири ялынъыз аятнынъ фааллешмесинен къайд этильмеген, бу девирде мааллий къабилелернинъ Къадимий Шаркъ, Акъ денъиз бою, Кавказ арты цивилизациялары да кенишлеген, деп айтмагъа эсас бере.
Бу девирде Къырым территориясында (Белогорск (Къарасувбазар) дживарындаки Кемик-Оба курганынынъ адынен адландырылгъан) Кемик-оба медениети инкишаф эткен эди.
Бу девирде адамлар зираатчылыкъ ве айванасравджылыкънен огъраша эдилер.
Богатое (Бахчи-Эли) коюнинъ дживарындаки таш плита устюне оюлгъан тувар айванынынъ шекили ве зираатчынынъ иш алети олгъан — чапанынъ къияфетини акс эттирген къаяустю ресимлери бунъа делялет бермектелер.
Къырымнынъ къадимий медениети аньанелерининъ илеридеки инкишафы сруб ве салт медениетлерине аит кочебе къабилелернинъ девиринен багълыдыр.
Мезкюр къабилелернинъ яшав ареалы бутюн Шималий Къараденъизбоюны ве ашагъы Поднестровьени къаплап ала эди.
Демир асыры башлангъан сонъ оларнынъ медениетлерининъ ерине базы бир малюматларгъа коре, иран тилинде лакъырды эткен, там бельгили этник идентификациягъа малик олгъан киммерийлернинъ (гмыри-гимерийос, милядийден эвель ІХ-VІІ аа.) медениети кирип келе.
Излери Кучюк Асияда джоюлып кеткен киммерийлернинъ яшав ареалы тек Къырым ярымадасынен сынъырланмай, о Шаркъий Авропанынъ аман-аман бутюн дженюбини къаврап ала эди.
Бу халкъ акъкъында энди язылы менбаларда малюматлар пейда олгъан эди.
Олар акъкъында озюнинъ «Одиссея»сында Гомер къайд этип кече.
Базы бир мутехассысларнынъ къайд эткенлерине коре, «киммерийлер» деген термин Къырымнынъ топонимик адларында сакъланып къалгъан.
Киммерийлернинъ эсас мешгъулиети яйла айванасравджылыгъы олгъан.
Айванасравджылыкънен огърашкъан джеми къабилелерде олгъаны киби, киммерийлернинъ арасында да маденни гъайрыдан ишлев ве ондан юксек бедиийликке малик олгъан эшьяларны азырламакъ санаты юксек дереджеде инкишаф эткен эди.
Къадимий тапылмалар — саплары дёгме орьнеклернен сюслендирильген демир къылычлар ве ханджерлер, декор элементлери олгъан дженкявер балталар, спираль шекилиндеки орьнеклернен сюслендирильген ат къошумы, орьгюленген тунч билезликлер бундан делялет бермектелер.
Маденден эшьялар япмакънынъ асырлар девамында шекилленип кельген аньанелери Къырымда скифлер пейда олмаздан баягъы эвель мында мааллий «айван» услюби негизлерининъ инкишаф этип башламасына темель къойдылар.
Эгер шу ады анъылгъан киммерийлернинъ медениети оларнынъ ерине кельген ве медениетлерини сыкъып чыкъаргъан кочебе скифлернинъ медениети киби, эсасен ярымаданынъ чёль районларында инкишаф эткен кочебе айванасравджылар медениети олгъан олса, отракъ-зираатчылар медениети Къырымнынъ меркезий, дагъ этеклери, дагъ ве ялыбою районларында инкишаф эткендир.
Сёз озь адыны Симферополь дживарларында ерлешкен Къызыл-Къоба къобасынынъ адындан алгъан Къызыл-Къоба медениети акъкъында кете.
Бу ерде къадимий инсан дуракъларнынъ излери тапылгъан эди.
Джулялангъан, кунеш нишанлары шекилиндеки кертиклер ве ойма орьнеклернен сюсленди-рильген кирамет шу медениетнинъ маддий ядикярлыкълары сайылалар.
Къызыл-Къоба медениетинен параллель суретте ве я онынъ пешинден онъа сойдаш олгъан, ярымаданынъ дженюбий къысымыны къаврап алгъан тавр медениети инкишаф этип башлай.
«Тавр» этноними ярымаданынъ адларындан бири олгъан Таврида адында сакъланып къалгъандыр.
Биз таврлар акъкъындаки малюматларны таврларнынъ биринджи дайиси, яни етекчиси Таос акъкъында (милядийден эвель XIII а.) язгъан «тарих атасы» Геродотта була билемиз.
Таврлар акъкъындаки сонъки малюматлар эрамызнынъ X асырына аиттир.
Биз таврлар акъкъындаки малюматларны бизанс менбаларында да була билемиз, бу менбаларда сёз христиан миссионерлерининъ Къырымгъа ёлланылмалары акъкъында кете.
Муэллифнинъ фикириндже, Кучюк Асиянынъ дженюбий-гъарбындан Къырымнынъ дженюбий ялысына кельген рум колонистлери Кучюк Асиянынъ дженюбиндеки Таврос дагъларынынъ Къырым дагъларына бенъзегени ичюн оларны Таврос дагълары деп адландыргъандырлар, бундан келип чыкъып, шу дагъларда яшагъан сакинлер де «тавройос», яни таврлар экзоэтнонимини алгъандырлар.
Къадимий румлар Кучюк Асиядаки Таврос дагъларында яшагъан хетлернинъ медениетинен (меселя, диварларны тиклевде къулланылгъан къуру къалав принципи) Къырым сакинлерининъ медениети арасында насылдыр бир бенъзерликни коре эдилер.
Эльде этильген чокътан-чокъ делиллер таврлар медениетининъ олардан эвель кельген къабилелер медениетлерининъ варислиги акъкъында айтмакъталар.
Сёз о ве бу къабилелерде дефн этюв мерасимлеринде Кучюк Асиядаки хетлерде ве Гъарбий Кавказда яшагъан къадимий абхазлардакине бенъзеген «таш сандукъаларыны» къуллангъанлары ве къадимий мезарлыкъларнынъ бутюн бир комплексини тешкиль эткени, эм де курганларнынъ устюнде монументаль антропоморф эйкеллерни тиклев акъкъында кете.
Курганлар устюнде тикленильген инсан эйкеллерини биринджи олып таврлар япып башлагъандырлар.
Бойлеликнен, тунч асырынынъ сонълары ве демир асырынынъ башларындан башлап Къырымда чешит типтеки медениетлернинъ инкишаф эткенини, чешит этник группаларнынъ ян-янаша яшагъанларыны корьмек мумкюн.
Бунъа ярымаданынъ табиаты ве ландшафтынынъ озю ярдымджы олгъандыр.
Мында денъиз бою тюзлюклери дагъ районларына бирикип кетелер, ярымаданынъ белли бир къысымыны челик тешкиль эте.
Къадимий девирлерде къабилелернинъ ярымадада ерлешмелери о девирде укюм сюрген ходжалыкъ усулына коре амельге кече эди, деп къайд этмек мумкюн, чюнки эр бир медениет озюне келишкен ландшафт ве табиат-икълим зонасыны сечип ала эди.
Бу озь невбетинде Къырымда «учь этник виляетнинъ» пейда олмасына темель къойды, ве медениетнинъ бири-биринден фаркъ эткен озьгюн пытакълары ян-янаша инкишаф эттилер...
XV асырда екяне Къырым девлети мейдангъа кельгенге къадар бири-бирилеринен къарышып кетмедилер».
Эр бир къабиле озюнинъ экологик ерини ишгъаль эткен эди.
Бу исе оларгъа пек буюк олмагъан территориянынъ сынъырлары ичинде муаббет яшамагъа имкян бере эди.
Эалининъ ходжалыкъ тюзюми джеэтинден чешит группалары озюне хас бир симбиозны мейдангъа кетире эдилер.
Меселя, муайен бир барышыкъпервер мунасебетлер мейдангъа кельген эди, скиф алемининъ сынъырларында булунгъан тавр койлерининъ (Айвазовское, Алма-Кермен, милядийден эвель IV-III аа.) истихкямланмагъаны бундан делялет бермектелер.
Шу эки халкънынъ алякъалары ярымададаки екяне «тавр-скиф» эалиси акъкъында сёз юрсетмеге акъ бере.
Скифлер ве киммерийлернинъ озьара мунасебетлери башкъаджа бир характерде шекиллене.
Киммерийлер де скифлер киби, айванасравджылыкънен огъраша, ве амельде айны шу экологик ерни ишгъаль эте эдилер.
Лякин бу топракълар скифлернинъ менфаат черчивелери ичинде булуна эди.
Тарихий чарпышмалар нетиджесинде скифлер оларны Кучюк Асиянынъ территориясына сыкъып чыкъаралар, ве Къырым Авроасия континентининъ Алтайдан тутып Тунагъадже олгъан буюк бир территориясында кениш даркъалгъан Шималий-Иран ве Меркезий-Асия къабилелерининъ, кениш кочебе скиф медениетининъ бир къысымына чевириле.
Тарихта малюм ки, айны шу девирде Асия медениети Къырымгъа кениш бир микъяста келип кирген, мааллий къабилелернинъ медениетлеринен алякъада булунгъан ве шу медениетлернен къарышып кеткен эди.
Бойлеликнен, Къырымда цивилизациянынъ невбеттеки баскъычы, милядийден эвель VII асырда ярымадагъа келип ерлешкен скифлернен багълы олды.
Къырым скиф медениетининъ таркъалув ареалынынъ кучюк бир къысымы олгъанына бакъмадан, о скифлернинъ сонъки дурагъы олды (мында олар милядийден эвель III асыргъадже булундылар).
Бу девир этник алякъаларнынъ баягъы кениш таркъалмасынен къайд этиле.
Бир тарафтан, Къырымда скиф медениети пекинип башлай, буны скиф дюньябакъышларынынъ, табынувларынынъ, дефн мерасимлерининъ, санатларынынъ таркъалувында корьмек мумкюн.
Дигер тарафтан, Къырым медениетинде рум, сонърадан эллин цивилизациясынынъ тесири даа зияде сезилирли олып башлай.
Эллинизм девиринде мында кендилерине якъынджа олгъан тавр медениети ве динини къабул эткен ильк рум колонистлери пейда олдылар.
Къырымнынъ бутюн ялысыны озь эллерине алгъан эллинлер мында ондан зияде полис-девлетлерини, яни бир шеэр ве онынъ дживарларындан ибарет девлетлерини къурдылар.
Оларнынъ арасында энъ буюги Пантикапей эди, о Боспор девлетининъ пайтахты олды (милядийден эвель V а.).
Рум-тавр медениетининъ синтези де Къырым территориясында озь излерини къалдырды.
Бир тарафтан, биз рум демир параларында тавр Къызынынъ тасвирини буламыз.
Румлар таврларнынъ мабудеси олгъан Орхилохкъа табына эдилер.
Дигер тарафтан, таврларнынъ санаты рум мифологиясынынъ образларынен, пластикасынен толдурыла, таврларнынъ санаты антик эйкелик тесирининъ алтында къала.
Таврларнынъ кирамет санаты кениш такъдим олунгъандыр.
Савут-сабалар кунеш нишанларынен, семавий темсиллернен сюслендирильгендир, бу нишан ве темсиллер къомшу халкъларнынъ санатында да кениш таркъалгъандыр — Херсонеснинъ эллинистик къатламларында пек чокъ кирамет эшьялары тапылды, оларнынъ туткъучлары устюнде усталарнынъ адларынен ян-янаша «тавр» этноними де язылгъандыр.
Бу девир Къырым медениетининъ генезиси ичюн гъает нумюнелидир: бу девир эллин ве Рим тесири алтында алып кетирильген скиф доминантасы олгъан мааллий тавр элементлерининъ синтезинен къайд этильгендир.
Бундан да гъайры, милядийден эвель VI-V аа. аит скиф курганларында тапылгъан Иран импортынынъ эшьялары мааллий медениетлернинъ Улу Ираннынъ мирасынен таныш олгъанлары ве алякъаларда булунгъанлары акъкъында делялет бермекте.
Бу синтез ондан сонъки девирлерде инкишаф эткен къырымтатар медениетининъ темелини тешкиль этти.
Скифлернинъ озьлери (Геродотнынъ къайд эткенине коре, мында чар скифлери яшагьанлар) Къырымда аман-аман 1000 йыл, яни гот къабилелери оларны тар-мар эткенге къадар яшадылар, вакъыт кечтикче отуракъ зиратчылыкъкъа кечтилер ве шимдики Симферопольнинъ дживарында пайтахты Неаполь-Скифскийде (милядийден эвель ІІ-ІІІ а.) — сонърадан алгъан ады Керменчик (къырымтатарджада «къале» — девлет къурдылар).
Бу эллин мабуделери ве къараманларынынъ, скиф даийлерининъ эйкеллери ерлештирильген сокъакълары, фрескаларнен сюслендирильген джемаат ве мескен биналары олгъан типик антик бир шеэр эди.
Скифлернинъ Шималий Къара денъиз боюндаки къомшу антик шеэрлернен алякъаларда булунгьанлары беллидир.
Бу девирнинъ маддий медениети мааллий эалининъ чокъ чешитли медений алякъалары акъкъында делялет берген амелий санат эшьяларынынъ кениш диапозоны иле такъдим этильгендир.
Мында эм скифлернинъ «айван услюбине» характерли олгъан эшьяларны, эм эллинлернинъ къарашекилли ве къызылшекилли вазаларыны, шекилли туткъучлары олгъан Иран кузьгюлерини, Инд океанындан алынгъан мерджанлардан ясалгьан безеклерни де расткетирмек мумкюн.
Скиф эшьяларында бедиий гъаелернинъ бири-бирине япкъан тесирлерини корьмек мумкюн.
Антик орьнеклернен, селена ве сатирлернинъ, Медуза Горгонанынъ ресимлеринен сюслендирильген эшьяларда бу даа зияде корюне.
Скиф санатына Иран санатында гъает популяр олгъан полиморф мевджутлар — сфинкслер ве грифонларнынъ образлары да кирип келелер.
Скифлернинъ кочебе муити дигер медениетлерден олгъан алынтыларгъа гъает тесирчен, ачыкъ ве арекетчен олгъаныны къайд этмели.
Эллин-скиф медениетининъ синтези бир чокъ уникаль санат ядикярлыкъларынынъ пейда олмасына алып кельди, меселя Неаполь-Скифскийнинъ дживарындаки нагъышларнен (атлылар ве чалгъыджылар), агъач скульптураларнен (сфинкслер ве грифонларнынъ шекиллеринен) сюслендирильген некрополь бу джумледендир.
Бунынъ киби де мында антик кирамет, къуюмджылыкъ эшьяларынынъ нумюнелери сакъланып къалгъандыр.
Вакъыт кечтикче скифлер мааллий эалиге къарышып, ёкъ олып кеттилер.
Скифлернен бир вакъытта, яни милядийден эвель 7 асырда пейда олгъан эллин колонистлерининъ медениетлерине кельгенде исе шуны айта билемиз: оларнынъ медениети Къырымнынъ медений тарихында энъ зияде огренильген бир медениеттир.
Эбет, бу медениет Къырымда Юнанистан ве Кучюк Асиядаки киби инкишаф этмеди.
Ярымаданынъ гъарбында ерлешкен Херсонес, шаркъта Боспор чарлыгъынынъ пайтахтларындан бири олгъан Пантикапей (Керчь), милядийден эвель 6 асырда мейдангъа кетирильген Феодосия, шимдики Евпатория булунгъан ердеки Керкинитида Къырымда эллин медениетининъ етекчи меркезлери эдилер.
Боспор чарлыгъы Къырымда эллин медениетини нумайыш эткен энъ айдын бир мисальдир.
Митридат Евпатор девиринде къоджаман къудрет ве мухтешемликке иришкен Боспор чарлыгъы 800 йыл турды.
Боспор чарлыгъындаки эалининъ этник эркяны ильмий эдебиятта чокъ вакъытлар девамында мунакъашаларгъа себеп олып кельди.
Тедкъикъатчыларнынъ эксериети мында эсасен эллин ве сармат медениетлерининъ элементлерини менимсеген скифлер яшагъан эдилер, деген фикирге келелер.
Башкъа бир нокътаий-назаргъа коре, мында эалининъ эсас къысымыны эллинлер тешкиль эткенлер.
Къырым медениети инкишафынынъ бир сыра хусусиетлери Феодосиянынъ — таврларда — Ардабда, тюрк менбаларында Арадайда — тарихынен багълыдыр.
Эллин колонистлери тарафындан мейдангъа кетирильген бу шеэр бир чокъ асыр кечкен сонъ Къараденъиз боюнынъ энъ ири тиджарет ве медений меркезлеринден бири олгъан Кефе дженевиз къалесине чевириле.
Тюрк истилясы йылларында Къырым ярымадасында османлы медениетининъ меркези олгъан Кучюк Истанбул адынен анъыла.
Джогърафик джеэттен антик цивилизациянынъ дигер шеэрлерине якъын тургъан Херсонес та орта асырларгъадже Къырымда эллин ана-къыта медениетининъ форпосты олып кельди.
Херсонесте милядийден эвель ІІІ-ІІ асырларда мааллий коропласт-эйкельтырашлар тарафындан ясалгъан антик скульптураларнынъ фрагментлери бизим кунюмизгедже етип кельдирлер.
Бу фрагментлерде антик Херсонесте популяр олгъан иляхлар — Дева ве Геракл, Апполон ве Дионис ве онынъ этрафында булунгъан кимселер, Кибела ве Афродита ресимлерининъ тасвирлери мевджут.
Бу тасвирлерде Скопаснынъ, Праксительнинъ, Лисиппнинъ тесирлери козьге чарпа.
Короластика санатынынъ чечекленмеси эм ибадет ихтияджларына, эм де илькинги материал олгъанына (мермер ве гузель кейфиетли балчыкъ олмагъанына) багълыдыр.
Шеэрде терракот эйкеллерини ясагъан бир къач устахане бар эди.
Орта асырларда Херсонес Къырымда ве Гъарбий Авропада бизанс медениети ве христианджылыкънынъ трансляторына чевириле.
Бойлеликнен, антик медениет (Къырымнынъ ялы бойлары) ве тавр-скиф къабилелерининъ медениетлери (Къырымнынъ чёль ве дагълыкъ районлары) даимий озьара алякъаларда булуна эди.
Иджадий алякъалар, четтен кельген аньанелер нетиджесинде къырымлы усталар классик эйкельтырашлыкъ ве мимарджылыкънен, ордерли системанен таныш олалар, къуруджылыкънынъ янъы усул ве мелекелерини менимсейлер, эснафчылыкънынъ янъы чешитлеринен таныш олалар, меселя, пенджере джамлары ве полихром савутлар истисалыны менимсейлер.
Римде гъает популяр олгьан мозаика джамларыны (миллифиоре) истисалы кениш даркъамагъа башлай.
Антик Къырымнынъ кираметчилиги антик уркчюликнинъ толусынен менимсенильгенини нумайыш эте.
Антик урькчюликнинъ аньанелери мында эм импорт эшьяларнен, эм де эллин колонистлерининъ ясагъан малларынен кирип келелер.
Урьк усталары тарафындан мааллий балчыкътан ясалгъан къызыл лаклы, къызыл балчыкълы, кульренк балчыкълы япма эшьялар булар джумлесиндендир.
Ашхане савутлары арасында антик Орта денъиз боюнда кениш даркъагъан шекиллердеки амфоралар, пифослар, къаделер, чанакълар, шамданлар, тепсилернинъ кениш ассортименти мевджуттыр.
Товретика ве къуюмджылыкъ санатына аит эшьялар — аджайип нефис кумюшлер, тунчтан ве демирден бутюн къуюлгъан билезликлер, айван я да йыланларнынъ башларына бенъзеген ачыкъ, уджлу билезликлер, базыда исе геммалы, яни ойма ташлы юзюклерде эм эллин тесирини, эм де чёль алеми санатынынъ тесирини корьмек мумкюн.
Тапылмалар арасында такъдир иляхы Тиха, Ника, Деметранынъ тасвирлери олгъан геммалар да сыкъ расткеле.
Бу геммалар ярымадада ишлеп чыкъарылгъан маллардыр, чюнки мевджут менбаларгъа коре Боспорда таш кесюв устаханеси бар эди.
Лякин четтен кетирильген маллар да — ильмеклер, токъалар, дюгмелер кениш даркъагьан эди.
Буларнынъ эписи антик Къырымнынъ буюк шеэрлеринде медениет къуветли эллин тесири алтында инкишаф эткени акъкъында делялет бермектелер.
Амма эрамызнынъ IV асырында тюркий къабилелернинъ эрте-гъарп бирлиги олгъан хунларнынъ сеферлери Къырымда антик цивилизациянынъ излерини силип аталар, ве бизанс тесири энди антик аньанелер унутылгъан девирде кирип кельмеге башлай.
### 1.2. ОРТА АСЫРЛАРДА КЪЫРЫМДА ЭТНОМЕДЕНИЕТНИНЪ СИНТЕЗИ ВЕ ОНЫНЪ ЭСАСЫНДА КЪЫРЫМ ХАНЛЫГЪЫНДА УМУМКЪЫРЫМ МЕДЕНИЕТИНИНЪ ШЕКИЛЛЕНМЕСИ
(къырымтатарларнынъ этногенези мисалинде)
Византия къуветке кирип башлагъан сонъ Къырым (эсасен онынъ ялыбою къысымы) христиан православиесининъ тесирине огърагъан мемлекетлер даиресинде булуна ве эрте орта асыр девирине кире.
Христианлыкънынъ гъаелери, башта бир, мимарджылыкъта корюле.
Кильселер ве ибадетханелер, къобаларда ибадетханелер, базиликлер, ротондалар, часовняларнынъ къуруджылыгъы башлай.
Роман мимарджылыгъынынъ чешитлеринден бири олгъан ротонда янъы дин ичюн къурбан кеткен шеитлернинъ къабирлери устюнде къурулгъан, центрик къуббели ибадетхане — сонърадан мусульман мимарджылыгъында инкишаф этмеге башлай.
Бу — мешур инсанларнынъ, зенгин кишилернинъ мавзолей-тюрбелеридир.
Христианлыкънынъ таркъамасы фреска боялы ресим чызув санатынынъ пейда олмасына себеп ола.
Бу санатнынъ энъ эски нумюнелери ХIII-ХV асырларгъа аиттир.
Къырымда иконалар, хачлар, джемали хачлар, иляхларнынъ рельефли фигурачыкълары кениш даркъагъан эди.
Медениет ве санатнынъ дигер чешитлерине кельгенде исе, мында бизанс медениетининъ тесири чокъ корюльмей.
Эснафчылыкънынъ етекчи чешитлеринден бири сайылгъан маденни бедиий джеэттен гъайрыдан ишлев эснафчылыгъында мааллий медениетлерининъ аньанелери инкишаф эттилер.
Чёль маденджилигининъ сакъланып къалмасына Къырымгъа янъы-янъы кочебе къабилелернинъ, бу джумледен тюркий тилли къабилелернинъ келип ерлешмеси ярдым этти.
Къырымгъа могъол-татар ордулары бастырып кирмезлеринден эвель ярымадагъа бир чокъ тюркий тилли къабилелер келип кеткендирлер.
Бу исе кет-кете ярымадада тюркий тилли эалининъ чокълашмасына алып кельди.
Орта асырларда яшагъан къырым тюрклерининъ бир къысымы прото-къырымтатарлар къомшуларындан христиан динини алалар, оларнынъ несиллери — греко-татарлар, яни грек (православ) динини къабул этелер ве орта асырлардаки Къырымнынъ тюрк-христиан эалисини тешкиль этелер.
Р.Къуртиевнинъ фикириндже, хунлар кельген сонъ (IV асырнынъ сонъки чериги — VI асырнынъ отузынджы сенелери) кочебе тюркий къабилелернинъ Къырымнынъ тюркий олмагъан эалисинен ильк этносиясий алякъалары юзь берди.
%Нетиджеде Къырымда иран къабилелерининъ (киммерийлер, скифлер, сарматлар ве иляхрилери) бинъйыллыкъ укюмдарлыгъынынъ ерине кельген тюрк тарихына темель къоюла.
Къырымтатар халкъынынъ автохтонлыгъына даир проблема, ве онынъ медениетининъ мында инкишаф эткен тавр ве скиф цивилизацияларны мейдангъа кетирген къабилелернинъ медениетлерининъ вариси олгъаны акъкъындаки меселе бугунь-де-бугунь илимде ве джемиетте энъ актуаль меселелерден биридир.
Къырымтатар миллий арекетининъ лидерлери ве Русие, Украина, Авропа ве Американынъ бир сыра алимлери къырымтатар медениети кельмешек характерини ташый деген фикирге къаршы чыкъалар ве шу позицияларда туралар.
Бу гъае сиясий куреште къулланылгъан бош идеологик шиар дегиль, аксине Къырымда миллий куреш кескинлешмесинден баягъы эвель постулат оларакъ бельгиленген, ильмий эсасландырылгъан факттыр.
Даа XX асырнынъ башларында алимлер къырымтатарлар тавр медениетининъ догърудан-догъру вариси олгъаны акъкъындаки гипотезаны огге сюрген эдилер.
Русие илиминде Къырымны тедкъикъ эткен алимлер арасында биринджи олып Петр Кеппен: «Тапылмаларгъа зенгин олгъан аман-аман бутюн дольменлер (таш къобалар) сакинлерининъ дамарларында шимди де къадимий дольмен къуруджыларынынъ къаны акъа, деп беллейим» деп язгъан эди.
Рус алими, антрополог Е. Жиров кенди фикирини баягъы ачыкъча беян эткен эди.
О, Эски-Керменни тедкъикъ эткен ве бу акъта: «Дагълы Къырымнынъ орта асырлардаки эалисининъ эксериети къадимий аборигенлер — таврларнынъ несиллери дегиль экенлерми...
Асылында аладжакъ олсакъ — таврлар къайда гъайып олып кеттилер.
Тарих насылдыр бир кочменлер акъкъында ич бир шей айтмай», деп язгъан эди.
Кеченлерде дюнья юзю корьген «Къырымтатарларнынъ тарихий такъдирлери» китабында, онынъ муэллифи, Къырым медениети ве тарихынынъ тедкъикъатчысы В. Возгрин къырымтатар санатынынъ тарихы таврлар санатындан келип чыкъкъаныны, эсасландыраракъ, тасдикълай.
Меракълы ери шунда ки, В. Возгрин орта асырларда къырымтатарлар акъкъында язгъан базы бир муэллифлернинъ малюматларыны мисаль оларакъ кетире: «татарлар... озьлерининъ къадимий скиф тамырларынен гъурурланалар».
Къадимий скифлер ве таврларнынъ истикъамет ерлери орта асырларда менимсенильген медениет меркезлери оларакъ озь эмиетлерини сакълап къалалар.
Булар — Эски-Кермен (Черкес-Керман кою дживарындаки къале), Мангъуп, Къыз-Кермен, Тепе-Кермен, Бакъла, Чуфут-Къале ве саирелеридир.
Амма къырымтатарларнынъ тамырлары ялынъыз таврлар ве я скифлернен багълы дегиль, къырымлылар — озь ичине отузгъа якъын къабиле ве халкъларны къаврап алгъан муреккеп этник махсулаттыр.
Аврасия чёллеринден ве Кучюк Асиядан Къырымгъа бири дигери артындан етип кельген тюркий тилли халкъларнынъ (хунлар, тюрк-аланлар, протобулгъарлар, хазарлар, печенеглер, къыпчакълар, сельджуклернинъ) миграцион далгъаларынынъ тесири алтында мааллий медениетте тюркий компонент устюн турмагъа башлай, ве нетиджеде янъы этнос — тюркий тильде лакъырды эткен къырымтатар халкъы шекиллене.
Къырымтатар халкъынынъ этногенезине даир концепцияларнынъ муэллифлеринден бири Р. Къуртиев шойле деп яза: «Къырымлыларнынъ этногенезлерининъ аджайип хусусиетлеринден бири бу бири дигеринден тюбю-темелинден фаркъ эткен этник компонентлернинъ: тюркий олмагъан автохтон отракъ къабилелер ве кочебе тюркий къабилелернинъ синтезидир.
Мезкюр синтез нетиджесинде сайы джеэтинден устюн тургъан биринджи компонент яваш-яваш тюрклештирильген ве мусульманлаштырылгъан эди, яни о медений ассимиляциягъа огъратылгъан эди...
ІV-VІІ асырларда чешит-тюрлю тюркий къабилелер интенсив суретте миграция япкъанларына бакъмадан, чёль районларында яшагъан къырымлыларнынъ негизини къыпчакълар тешкиль эттилер.
Бунъа этник феномен демек мумкюн».
Джогърафик муит ве мааллий ландшафт шу муитке энъ зияде алышкъан типнинъ шекилленмесине ярдым этти.
Бир чокъ этник группаларнынъ вариси олгъан екяне халкънынъ шекилленмеси, иште, бойле башланды.
Орта асырларнынъ башындаки Къырымнынъ чокъ чизгили санаты полиэтник джемиетнинъ идеалларыны акс эттире.
Таврлар ве эллин-колонистлерден гъайры мында сколот-скифлери, сарматлар, тюрк-аланлар, сонърадан исе хазарлар, Нахичевань эрменилери, Скандинавиядан кельген ве мында озь девлетини къургъан готлар ассимиляциягъа огъратылдылар.
Эр бир этнос Къырым медениетине озь аньанелерини, озь дюнья анълайышыны, эстетик идеаллар акъкъында озь тасавурларыны къошты.
Озь ичинде эм Иран, эм Орта Асия, эм тюрк-чёль санатынынъ элементлерини ташыгъан Иран-сасанид санатынынъ тесирлери Къырымгъа етип кельдилер (157, с.225).
VIII асырда Къырым Византия ве Тюрк Каганатынынъ вариси олгъан хазарлар арасындаки курешнинъ тамам кесишкен еринде булуна.
Бунынъ нетиджесинде Херсонес Византиягъа кече, бутюн Шаркъий Къырым ве ярымада гъарбындаки чёллер Хазарияда къала.
Хазарларнен берабер мында ялынъыз тенъриджилик дегиль, иудаизм де кирип келе.
Сонърадан Къырым Хазариядан айырыла ве Византиянынъ тесири алтында къала.
Орта асырларда мында печенег (ІХ-ХІ аа.), къыпчакъ (Х-ХІ аа.), славян (X-XI асырларда Керчь къадимий Русь князлыгъы Тмутараканнынъ эркянына кире эди) къабилелери келип ерлешелер.
Ниает, ХIII асырда Орта Асия чёллеринден Кучюк Асиягъа, ве мындан да Балканларгъа арекет эткен тюрк-огъуз къабилелерининъ конгломераты олгъан сельджуклер пейда олалар.
Оларнынъ кельмесинен Къырымда ислям дини таркъалып башлай.
Ислям дини кельмезден эвель Къырым территориясында шекилленген, тенъриджилик ве христиан динини кутькен тюрк этник субстраты XIII асырда регионнынъ тюрк-ислям алемининъ бир къысымына чевирильмесинде бельгилейиджи роль ойнады.
Кучюк Асияда XIV асыргьадже тургъан Сельджук султанаты Византиянен бирликте орта асырлардаки Къырым санатынынъ инкишаф негизининъ шекилленмесине озь тесирини быракъты.
Айны шу сельджук девиринде эрте христиан типиндеки медениеттен медениетнинъ янъы типине — мусульман медениетине кечильди.
Сельджуклер девиринден башлап бутюн Кучюк Асияда мусульман мимарджылыгъынынъ эсас типлери таркъалып башлай.
Джамилер, минарелер, медреселер, кервансарайлар бунъа мисаль ола билир.
Бойле иншаатлар Къырым территориясында даа олмагъан олсалар да (олар мында ялынъыз XIV асырда пейда олдылар) Тюркие территориясындан Къырымгъа «даа Алтын Орда девири башланмаздан эвель Къырым эалисини мусульман динине чевирген, онъа мусульман медениетини ашлагъан ислям цивилизациясынынъ къудретли импульслары етип келелер».
Меселя, Алтын Орда девиринден эвельки сельджук колонияларынынъ энъ ириси Отуз (с.Щебетовка) кою ве Судакъ дживарындаки дигер койлер эди.
1260-нджы сенелернинъ башында Алтын Орданынъ укюмдары Берке хан оны Солхатнен бирликте сельджук султаны II Иззэд-дин Кей-Къавускъа (1238-1278) багъышлагъан эди.
Къырымгъа келип ерлешкен ве ислям динини къабул эткен половецлер (къыпчакълар) де улькенинъ ислямлашмасына озь исселерини къоштылар.
Ислямнен берабер Къырымда гъарпнынъ да тесири корюнип башлай: XII асырда мында дженевизлилер озь колонияларыны мейдангъа кетирелер.
Судакъ къалеси олардан къалгъан мирастыр.
Дженевиз медениети Алтын Орда девиринде XIII-XV асырларда гъает кениш таркъагъандыр.
Бойлеликнен Къырымгъа могьол укюмранларынынъ етекчилигинде тюрк-татар-ордалылар келип киргенлеринде мында энди къавий тюрк муити мевджут эди.
Узакъ йыллар девамында ильмий эдебиятта ярымадагъа келип толушкъан ве бу ерге ят олгъан тюрк медениетини татар-могъоллар кетирдилер, деген фикирнинъ эсассыз олгъаны корюнип тура.
Узакъ йыллар девамында яшатып келинген, хрестоматик бир шекиль алгъан ишбу фикирнинъ муэллифлери — А. Л. Якобсон, П. Н. Надинский, В. Е. Потехин ве башкъалары къырымлыларнынъ эдждатлары — Чынъгъыз хан я да Батунынъ (ХIII а.) Ордаларындан чыкъмышлар, яни олар кочебе-могъоллар, татарлар я да ордалылар, деп сая эдилер.
«Къырымтатарлар» деген экзоэтнонимининъ экинджи компонентине бенъзеген «татар» этноними ве чёль регионларында яшагъан къырымлыларнынъ ходжалыкъ алып барув усуллары оларгъа бойле эсасландырувлар япмагъа имкян бердилер.
Баскъынджыларнынъ янъы далгъасы аборигенлернинъ сойдаш тильде лакъырды эткенлери ве айны шу аборигенлернинъ медениетлери баягьы юксек севиеде олгъаны нетиджесинде мааллий эали арасында синъип кетти, бунынънен къырымтатар этносынынъ шекилленмесине озь иссесини къошты.
Бу ерде академик Бартольднынъ эсеринден бир мисаль кетирмекни ерли деп таныдыкъ: «...Могъолларнынъ буюк бир къысымы Могъолстангьа къайтып кеттилер.
Басып алдыкълары мемелекетлерде къалгъан могьоллар озь миллийликлерини тез джойдылар...
Тюрк элементининъ гъалебеси ислям ве мусульман медениетининъ гъалебесинен девам эттирильди».
Орта асырлардаки Къырымнынъ санаты полиэтник джемиетнинъ идеалларыны акс эттире эди.
Чешит-тюрлю эснафчылыкълар эвелькисидай юксек севиеде инкишаф этелер, оларнынъ цехлер шекилинде тешкилятландырылмасы оларны бизанс аньанелеринен багълай, бу башта бир маденден нефис эшьялар истисалына, къуюмджылыкъ санатына, урк истисалына аиттир.
Орта асырларнынъ кираметчилиги озьлерининъ зенгин сюжет ве орнаменталь мотивлеринен айретте къалдыралар.
Къырымда, эсасен Судакъ ве Алушта арасындаки ялыбою койлеринде бу ерлерде етиштирильген юзюмден шарап азырлав джерьянында зарур олгъан амфораларны ясав боюнджа меркезлер (VIII а.) мевджут эди.
Бу девирнинъ тасвирий санатынынъ нумюнелерини Эски-Кермен якъынларындаки кильсенинъ (донаторлар ибадетханеси) фрескаларында корьмек мумкюн.
Мында Иса пейгъамбернинъ тасвирлери, Инджиль сюжетлерини акс эттирген левхалар, донаторларнынъ портретлери, аждерханы ольдюреяткъан Ая-Георгийнинъ тасвири сакъланып къалгъандыр.
Эрте орта асыр девири Къырымда таш эйкеллерининъ — балбалларнынъ пейда олмасынен къайд этиле.
Таш балбалларны (тюркче «баба», ата, эдждат) курганларнынъ устюне, бетлерини шаркъкъа бакътырып ерлештире эдилер.
Эр киши ве къадынларнынъ шекиллери диний ренк ташый ве эксери алларда ёл косьтергичлери ролюни ойнай эдилер.
Къырымда половецлернен (къыпчакъларнен) багълы олып, ерлештирильген балбаллар гъает къыйметли этнографик материал олмакънен берабер, сонъундан къырымтатар усталарына шан ве шереф кетирген таш кесюв санаты терен, мааллий тамырларгъа малик олгъанындан делялет бермектелер.
XIII асырда Къырым Авропа ве Асиянынъ къоджаман территорияларыны бирлештирген Алтын Орданынъ виляетине чевириле.
Къырымнынъ медениети ве санатынынъ инкишафында янъы девир башлана.
Алтын Орда девиринден башлап бутюн Таврия ярымадасы Къырым (къырым — тюркче: къале) адыны ала.
Бу девирде ярымаданынъ территориясында медений-ходжалыкъ зоналар даа сакъланып къалалар.
Къырым кочебе-чёллюлер яшагъан чёль районларына (ярымаданынъ шимали) ве дженюбий ялысы олгъан дагъ къысымына болюне; дагъ къысымындаки шеэр ве койлерде ялынъыз отракъ эали яшай эди.
Ярымаданынъ бу къысымы чешит тарихий девирлерде озюнинъ нисбий мухтариетини сакълап къала.
Меселя, XIII асырда алтын ордалылар ярымаданынъ тек чёль къысымында яшай, дагъ районларына ве дженюбий ялыбойларына козь тикмей эдилер.
Сеяхатчы Рубрукнынъ къайд эткенине коре, Солдайянынъ (Судакънынъ) укюмранлары могъолларгъа харадж тёлей эдилер, харадж тёлемек ичюн шеэрнинъ укюмраны Батунынъ ставкасына бара эди.
Бойлеликнен, бакъып чыкъылгъан девир девамында Къырым Алтын Орданынъ къолу астында булуна эди, лякин бунъа бакъмадан, ярымадада гот-алан, тюрк-христиан, итальян ве эллин эалиси олгъан мустакъиль анклавлар да бар эди.
Шеэрлерде эсасен эллинлер, эрменилер, тюрк-аланлар, грек-татарлар (христиан динини кутькен тюрклер), дженевизлилер яшай эдилер.
Алтын ордалылар ярымадада, хусусан зенгин Дженевиз колонияларында тиджаретнинъ инкишаф этмесинде менфаатдар эдилер, ве тиджаретке кедер этмей, келирнинъ бир къысымыны харадж сыфатында ала эдилер.
Шимдики Эски Къырым шеэри янындаки ири тиджарет ве эснафчылыкъ меркези олгъан Къырым шеэри (дженевиздже ады — Солхат) ярымаданынъ мемурий меркезине чевириле.
ХIII асыргъа аит арап менбаларында къайд этильгенине коре, шеэрде къыпчакълар, аланлар, руслар яшай эдилер.
Археологик тедкъикъатлар ХІІІ-ХІV асырларда шеэрнинъ медениети юксек севиеде олгъаныны тасдикъладылар.
Солхатнынъ базы бир абиделери бизим кунюмизгедже етип кельдилер.
Ярымаданынъ медений-тиджарий меркезлерининъ сафында Багъчасарай дживарындаки къудретли тюрк къабилесининъ топракълары олмыш Къыркъ-Ер (Чуфут-Къале), харадж тёлеген дженевиз шеэрлери Боспоро (Керчь), Чембало (Балыкълава), дженевиз топракъларынынъ меркези олгъан Солдайя (Судакъ) ве дигерлери барлар.
Энъ буюк денъиз лиманы Кефе (Феодосия) эди.
Шеэрнинъ эсас къысымыны христианлар тешкиль эте эдилер, лякин мында озь джамилерине малик олгъан мусульманлар да яшай эдилер.
Кефеде чешит тюрлю эснафчылыкълар кениш инкишаф эткен эди.
Бакъып чыкъылаяткъан девирде ярымаданынъ этник манзарасына кичкене, мустакъиль Феодоро (Къырымнынъ Гъарбий къысымы) князлыгъы да къошма ренк бермекте эди.
Мезкюр князлыкъта готларнынъ несиллери, эллинлер, тюрк-христианлар ве тюрк-еудийлер яшай эдилер.
Князлыкъ бизанс медениетининъ озюне хас бир нумюнеси эди.
О, дженевизлилер ве алтын ордалылар арасында чевиклик косьтеререк, озь мустакъиллигини сакълап къалмагъа тырыша эди.
Князлыкънынъ меркезлеринден бири олгъан Мангъуп къалесиндеки фрескалар бизанс ве дженевиз иконографик къанунлары бири-биринен орюлип кеткен уникаль абидедир.
Бу девирлерде Къырым Шаркъ ве Гъарпны бири-биринен багълагъан тиджарет ёлларынынъ кесишкен еринде булуна эди.
О транзит бир пункт эди.
Узакъ Шаркътан, Меркезий Асиядан, Индистандан, Ирандан Авропагъа йипек ве парча басмалар, маден савутлар, чешит-тюрлю такъынджалар, къыйметбаа ташлар, татлылыкълар алып кетиле эди, Русиеден Къырым вастасынен курк, тери, бал, мум, кендир алып кетиле.
Бунынънен бирликте Къырымнынъ шеэрлери Якъын Шаркъ мемлекетлеринен, Мысырнен, Гъарбий Авропанен мустакъиль тиджарий алякъаларда булуна эдилер.
Бакъып чыкъылаяткъан девирде тюрк-татар санатынен бирликте эллин, гот, итальян, эрмени медениетлери де инкишаф эте эдилер.
### 1.3. КЪЫРЫМТАТАР МАНЗАРАЛЫ-АМЕЛИЙ ВЕ ТАСВИРИЙ САНАТЫНЫНЪ ИРМАКЪ БАШЛАРЫ ВЕ ШЕКИЛЛЕНЮВИ
(къырымтатар халкъынынъ медений генезиси контекстинде)
Къырым террториясындаки медениетлернинъ къарышыкълыгъы ве чешитлилигине бакъмадан, ХІІІ-ХІV аа. мында ислям эсасындаки къырымтатар санаты шекилленмеге башлай.
Къырымнынъ ислям медениети бундан эвель кельген девирлердеки аньанелерни янъы шараитлерде инкишаф эттирип, ХІІІ-ХІV аа. онынъ мантыкъий ве эволюцион девамы олды.
Мында тек мааллий тасвирий шекиллерни принципиаль суреттеки янъы месафе-вакъыт бирдемине джельп этюв юзь бере.
Бу Ог ве Орта Шаркънынъ озь вакъытында ислямлаштырылгъан бутюн мемлекетлерине аиттир.
Тыпкъы бойле джерьян Орта Асияда да юзь берген эди: санатнынъ инкишафындаки мусульман девири бундан эвель кельген девирни ред этмеди, аксине оны менимседи.
XIII асырдан башлап Къырым ислям алемининъ екяне медений аланына кире, лякин бу нивелирлейиджи характер ташымай.
Бу девирде Къырымнынъ Хорезмнен алякъалары къуветлене, оларнынъ арасындаки медений алякъалар бунъа делялет бермекте.
Г. А. Федоров-Давыдовнынъ язгъаны киби «ханларнынъ мусульманджылыкъ ве ортаасия-иран типиндеки шеэр турмушына ориентирленгенлери себебинден, айдын, мухтешем урбанистик шаркъ орта асыр медениети, акъып тургъан чешмелер ве джамилердеки мозаик паннолар, арап йылдызджыларынынъ, фарс шиир язувнынъ ве мусульман маневий илимининъ, назик орьнеклер ве хаттатлыкъ медениети далланып, чечекленип башлай».
Лякин Къырым ве Меркезий Асия, хусусан земаневий Озьбекистаннынъ территориясы арасындаки медений алякъаларнынъ девамыны скифлер девири биткен сонъ, V-VI асырларда Кореядан тутып Къырым ве Тунагъадже олгъан территорияда ерлешкен Тюрк каганаты девиринде девам этти демек даа догъру олур.
Тюрклер ялынъыз Улу Йипек ёлунынъ Шималий трассасыны незарет эте ве къоруй эдилер, шимдики Озьбекистаннынъ территориясында булунгъан Согдиананынъ къадимий сакинлери — каганатнынъ территориясында озь колонияларыны мейдангъа кетирген согдийлер туджджарлыкъ япа эдилер.
Зан этсек, Сугдак (Судакъ)ны да олар мейдангъа кетиргендирлер, чюнки «Сугдак» согдийлернинъ шивесинде «кичкене Согд» манасыны анълата.
Шуны къайд этмек керек ки, согдийлер озьлерининъ согд язысынен бирликте къадимий тюрк руна язысынен де файдалана эдилер.
Руна язысы исе, академик Э. Ртвеладзенинъ эсаплагъанына коре биваста согд язысынынъ тесири алтында пейда олгъан.
Солхаттаки (Эски Къырымдаки) Озьбек джамиси (XIV а.) ве онынъ янындаки медресе сельджук типинде къурулгъан ильк иншааттыр.
Бу куб шекилинде къурулгъан монументаль бир иншааттыр, диварлары тем-тегиз, пенджерелери кичкене, дамы эки акъабалы.
Бинанынъ ог джебхесинде портал айрылып тура.
Бина кошелерининъ биринден уджлу минаре (тюрк типи) кокке узангъандыр.
Джами декорынынъ фрагментлери — ташлардаки ойма нагъышлар ве арап усулындаки чечекли орьнеклери олгъан маолика чинилери, бунынъ киби де эпиграфик декор — порталнынъ усть кемери узериндеки язылар сакъланып къалгьандырлар.
Порталнынъ сюслендирильмесинде алтын сувлар къулланылгъан.
Бу мимарджылыкънынъ уникаль бир абидесидир, онынъ акъкъында пек чокъ эдебият бар (Башкиров А. С., Веймарн Б. В.). Бу абиде Къырымда озьгюн мимарджылыкъ мектеби шекилленгенинден делялет бермекте.
Онда мааллий ве сельджук аньанелери бири-бирилеринен битишип кетелер.
Устюне ферюзе тёкюльген, озьлерининъ орьнегине ренклерининъ дюльберлигинен айретте къалдыргъан джами чинилери ерли кирамет устаханелеринде ясалгъанлары да меракълы факттыр.
Муэллифнинъ фикирине коре, Эски Къырым чинилери озь фактуралары боюнджа Хорезм ве Бухара кирамет истисалынынъ чинилерине пек якъын.
Бу девирде эснаф инкишафында белли бир осювни къайд этмек мумкюн.
Къабарыкъ орьнекли ве ярашыкълы ерлештирильген аджайип оймалы язылары олгъан къабир ташлары, орьнек ве боя излери къалгъан чокътан-чокъ чини савутларынынъ парчалары, къуюмджылыкъ безеклери, оймалы бакъыр эшьялары, орьнеклернен сюслендирильген эльязма китаплар бизим куньге къадар сакълангъандыр.
«Татар иджадиятынынъ манзаралы нумюнелери умумий тюрк-могъол санатына нисбетен озьлерининъ орьнек ве ренклерининъ пак къызлыкъ назиклигинен айретте къалдыралар».
Мимарджылыкъ-пластик аньанелерининъ инкишафы акъкъында делялет берген таш устюнде оюв санаты башташларында зияде ифаделенгендир.
Мусульман халкъларынынъ санатында таш устюнде оюлгъан бир къач чешитлери бар.
Бу — геометрик (гирих), тасвирий (инсан, эв айванлары, турмуш эшьяларынынъ шекиллери), осюмликлер (энъ буюк группа), эпиграфик (Къурандан парчалар, мезар китабеси).
Къырымда дюльбер, пластик «сульс» язысынен япылгъан эпиграфик декор зияде эмиетке маликтир.
Бу, эсасен энди юкъарыда анъылгъаны киби, Къурандан парчалар, мерхум акъкъында къыскъа малюмат я да шиирий мезар китабеси.
Ислям дюньясынынъ башкъа регионларындаки башташлардан фаркълы оларакъ, Къырымдаки башташлар эйкельтырашлыкъ ве пластик шекиллерине зияде меиль бергенлер.
Кениш даркъагъан тасвирий мевзулар сайысына шам, чыракъ, алты кошели йылдыз, стилизленген ве табиий чечеклернинъ тасвири кире.
Эр бир мевзунынъ тек озюне хас айры манасы бар.
Бойледже, мусульман санатында шам ве чыракъ о бир дюньягъа кетеяткъан мерхумнынъ рухунынъ ёлуны айдынлатмакънен багълыдыр, чечеклер исе — дженнет багъчасынынъ темсилидир.
Бутюн мусульман Шаркъынынъ санатында ады таш устюнде оюлгъан астроном Урус Хаджининъ мезарында къоюлгъан башташ надир ядикярлыкъ сайыла.
Таш дирекнинъ устюнде язылары олгъан рельефли манзаралы къаснакълы ярымкурре ерлештирильген.
Ярымкурре озюне хас глобустыр, кок семасынынъ тасвири, онынъ устюнде оюлгъан нокъталар исе коктеки йылдызлардыр.
Бу абиде — орта асырларда Къырымда илим юксек инкишаф севиесинде булунгъанынынъ исбатыдыр.
Къырымнынъ территориясында (Херсонес этрафларында, къырымтатарджа ады Сары-Кермен) эсасен Кучюк Асия истисалынынъ (XIII асыр) бедиий маденден ясалгъан эшьялары тапылды.
Шу джумледен — арслан тасвирли кепче сапы, тунч келилер, арап язылары олгъан къалемдан.
Къырымлыларнынъ турмушында бу эшьяларнынъ олувы кениш медений алмашувы мевджутлыгъынынъ делилидир.
XV — XVI асырларда Къырым ханлыгъынынъ санаты озюнинъ юксек севиесинен беллидир ве Авропада Гъайрыдан джанланув девири киби, ильмий эдебиятта «мусульман» девири оларакъ къайд этиле.
Дагъылгъан Алтын Ордадан айырылып, Къырым ханлыгъы 1475 сенеси Тюркиенинъ имаесине тюшкенине къадар, озь мустакъиллигини сакълап къалды.
Бу Къырымнынъ тарихында муим вакъиа олды — онынъ чокъ асырлыкъ тарихында ильк оларакъ, эр вакъыт айры яшагъан этник провинцияларны бирлештирген бирдем девлет мейдангъа кетирильди.
Бу девирнинъ медений инкишафына нисбетен муим хуляса В.Возгринге аиттир, о бойле яза: «Татарларнынъ медениети, ярымадада пейда олгъан девирден берли ачыкъ характер ташымакъта.
Бу хуляса, биз корьгенимиз киби, къырымтатар халкъы тарихынынъ бутюн девирлери девамында озь адалетлигини сакълап къала, бойлеликнен, ишбу медениетнинъ асырлар теренлигинден башлап энъ сонъки девирге къадар инкишафы ве сакъланып къалувы ичюн эсас эмиетке малик олып къала».
Тюркие, озь невбетинде, дженевиз факторияларыны запт этмек макъсады иле Къырымгъа уджюм этти.
Лякин айны заманда Къырым ханлыгъы иле арбий арекетлер олмагъан — Къырым ханлыгъы Тюркие табилери дегиль де, бельки бирадерлери олгъандыр.
Герайлар Османлы империясынынъ къанунлары муджиби, Османлар сюлялеси кесильген алда, тюрк тахтына биринджи невбеттеки укъукъкъа маликлер.
Тюрклер Къырымда адий мемурий болюнюв кирсеттилер.
Кефеде санджакъ тэсис этильди, Къырымнынъ дагълы тарафында исе, сабыкъ Феодоро князлыгъынынъ маликанелери ве дженюбий-шаркъ Къырымда дженевиз мустемлекелернинъ бир къысымдан ибарет Тат-Бейлиги округы мейдангъа кетирильди.
Къырымда Тюркие протекторатынынъ кирсетилюви «Къырым ханлыгъынынъ умумий тарихы ве санаты инкишафында насылдыр агъыр денъишмелер демек дегиль де, бельки де онынъ медениети огюнде, XV асырнынъ орталарындан берли о ынтылгъан умуммусульманлыкънынъ тикленюви ичюн кениш имкянлар ачылгъандыр».
XV асырдан башлап къырымтатар ханлыгъынынъ санаты аман-аман учь юз йыл девам эткен осюв ве чечекленюв девиринде булуна.
Бу ал Къырым ярымадасындаки чокъмиллетли джемиети пекинген ичтимаий, сиясий, икътисадий сербестлик иле анълатыла.
Мозаикалыгьы, медений полицентризми Къырымны бир ерге топлагъан, «къоюлаштырылгъан Акъ денъиз бою» оларакъ къысъа, лякин догъру бельгилемеге имкян берелер.
Къырым джемааты юксек бильги севиесинен айырылып тура, эали арасында саватсызлыкъ ёкъ эди.
«Ханлар девирининъ татарлары, — деп яза М. Я. Гинзбург, озь миллий аятларынынъ о дереджеде гурь чечекленюв ве осюв девиринде булундылар ки, бутюн бу тесирлерни (сёз Тюркиенинъ ве Къырымнынъ полиэтник эалисининъ тесири акъкъында кете) тек озюне хас дегиль де, акъикъий мимарджылыкъ ве манзаралы озьгюнлик иле толу, янъы мевзулар иле екяне услюп конгломератында топламагъа наиль олдылар».
Медений омюрнинъ джанланувы меценат-укюмдарлар — санатны анълагъан, юксек бильгили, мутефеккир инсанларнынъ пейда олувына алып кельди.
Меселя, 49 йыл укюмранлыкъ япкъан мешур сиясетчи ве дипломат, алим ве шаир Менъли Герай хан I девиринде медениет корюльмемиш юксекликке иришти.
Ярымадада медениет инкишаф эткенининъ шартларындан бири Герайларнынъ чешит динлерге олгъан сабырлы мунасебетидир.
Олар башкъа динлерге ве медениетлерге де инкишаф этмеге имкян бердилер, озь сарайларына чэтэлли усталарны давет эттилер.
Атта Кефеде ханнынъ сымарышы иле чыкъарылгъан капиклернинъ аверсинде Герайларгъа варис къалгъан Чынъгъызларнынъ тамгъасы — «таракъ» (таракъ — етекчи миллий темсиль), реверсинде исе католик хачы иле дженевизлер герби тасвирленген.
Италиядан узакъта итальян медениетнинъ оджакълары Кефе, Судакъ, Балыкълава олып къалдылар.
Та XVI асырнынъ сонъларында Кефе Тюркие тарафындан запт этилип, о да тюрк медениетининъ даа бир оджагъына чевирильди.
Шаркъ ве гъарп дюньясынынъ чатышмасында ерлешкен Къырым Авропа медениетининъ биваста тесирини сезип турды.
Джанландырув санатынынъ векиллери, итальян усталары Къырым ханларынынъ сарайларында чалыштылар.
Гинзбург Къырымда татар санатынынъ эсас хусусиетлеринден бири онынъ алельхусус эклектизми, чешит тесирлер ве къатламлардыр, деп сая.
Ишбу тесир ве къатламларнынъ менбасы, эльбет де, биринджи невбетте, Шаркъ Парижи — Истанбул эди.
Тюркиенинъ патронажлыгъы Къырымгъа, Осман санатына устюнлик берильген аньанелерининъ илериде кирювини бельгиледи.
Биринджи сельджук султанлары саде сеяат турмушыны бегенген иселер, вакъыт кечкен сайын арбий сеяатлар кетирген буюк келирлер инсанда башкъа анъ шекиллендирдилер.
Тюрк асылзаделери ичюн байлыкъ ичинде яшамакъ табиий шей олып къалды.
Мухтешем шейлер турмушкъа киререк рафинирленген эстетик дуйгъуларнынъ инкишафына ярдым этелер.
Мухтешемликке ынтылув Къырым укюмдарлары джеэттен уникаль медений абиделери иле Багъчасарай къурула.
Санатта джанлы махлюкъларнынъ тасвири чокъ вакъыткъадже гъайып ола, амма геометрик ве осюмлик орьнеклери гурь чечекленелер.
Къырымда Осман мимарджылыгъынынъ аньанелери джамилернинъ къуруджылыгъында, минарелер, сарайлар, дюрбелер, амамларнынъ къуруджылыгъында, озь аксини таптылар.
1500 сенеси Менъли Герай ханнынъ эмири иле мешур Зынджырлы медресе къурула (Шаркъ Авропанынъ энъ эски окъув юртларындан бири), медресеге киреяткъанда, илимнинъ улулыгъы огюнде баш эгген киби, босагъанынъ устюнде асылгъан зынджырнынъ астындан эгилип кечмек керек эди.
Бу Къырымнынъ энъ корюмли окъув юртларындан бири олып, мында 10 йыллыкъ окъув девамында татар ве арап тили, язув, математика, этика, хаттатлыкъ, мантыкъ, шиириет, мусульман къануны, дин окъувы, сунна ве Къураннынъ мундеридже ве манасы огретильген, рус тили огренильген.
Багъчасарай къурулгъанында мында Къыркъ-Ерден (Чуфут-Къале) сарай кочип келе, иште о девирде къырымтатар санатынынъ уникаль абидеси олгъан мешур Демир-Къапу къурула.
Онынъ муэллифи — италиялы уста Алевиз Новый.
О, Иван III сарайына Кремль диварларынынъ ве Архангельск соборынынъ къуруджылыгъы ичюн чагъырылып, Москвагъа кетеяткъанда ёл устюнде Къырымда токътагъан.
Ишбу абидеде орта асырларда Къырымнынъ санатында бельгилейджи роллер ойнагъан хусусий тесирлер кузгюде киби акс олундылар.
Италия Джанланувы санатынынъ аньанелери мында ордер системасына къулланувда акс олунды: киришнинъ эки тарафында корент услюбиндеки капителлер тургъан пилястрлар, олар архитравны (баш кириш) тутып туралар, архитравнынъ устюнде исе орьнекли фриз ёлагъы созула, онынъ юкъарысында карниз, карнизнинъ тёпесинде — акротерийлернен сюслендирильген ярымкъуббели тимпан.
Ренессанс мевзуларнынъ сайысында декор теркибине инджилер, буклеме сиджим шеритлери, тишчиклер, оваллар кирсетиле.
Амма Алевиз, ренессанс композицияларындан файдаланаракъ, декорнынъ типик Шаркъ усулларыны ишлете, къапыны келишкен оймалы орьнеклер яраштыралар, аканф япракълары ве пытакъларынынъ, нилюфер чечеклери ве эмен пытакъларынынъ орьмелери юнан амфорасыны анъдыргъан чечек бардагъы астындан осип чыкъкъан киби.
Эпиграфик декорны италиялы уста типик мусульман услюбинде ишлеген.
Багъчасарайдаки Хансарайнынъ озю та XVI асырда I Менъли Герай хан девиринде къурулып, бугуньге къадар виране олып реставрация япылды ве нетиджеде онынъ эвельки корюнюши пек бозулды.
«Онынъ эски къысымларында бир тарафтан — арап-фарс ве тюрк услюплерининъ ве экинджи тарафтан — Италия ренессансынынъ излери де расткелелер» (къылавуздан).
Сарайнынъ ичери азбарында 1756 сенеси Къырым Герай тарафындан къурдурылгъан мешур Козьяш чешмеси ерлешкен.
О, мында ханнынъ севимли къадыны — Диляра Бикечнинъ дюрбесинден II Екатерина девиринде авуштырылгъан.
Къуруджылыкънынъ чечекленюв джерьяны Герайлар сюлялесининъ бундан сонъки векиллерининъ девиринде де къайд этиле.
Эвельки киби, мимарджылыкъ саасында ерли, тюрк, Византия, Италия аньанелери козетилелер.
Къырымтатар халкъынынъ корюмли мимарджылыкъ абиделери сырасына Хан-Джами, Хансарай янындаки Кучюк-Джами, Акъмесджиттеки Кебир-Джами (1508 сенеси къурулгъан бу джами чокъ керелер реставрация япылды ве гъайрыдан къурулды, Шимди о, къырымтатарларнынъ баш ибадетханесидир) кире.
1552 сенеси Кезлевде къурулгъан Джума-Джами — тюрк султаны Сулейман 1-нинъ баш мимары.
Османлы Тюркиенинъ корюмли мимары Синаннынъ Къырымда сакъланып къалгъан екяне къуруджылыгъыдыр.
Белли ки, XVI асырнынъ 50-нджи йылларында Кефеде къурулгъан джами ве амам онъа менсюптир.
Бу къуруджылыкълар Къырымнынъ мимарджылыгъыны XVI асырда башындан гъает чечекленюв девирини кечирген османлы мектебининъ даиресине къошалар.
Дюрбелер таш устюнде оюлгъан орьнеклернинъ дюльбер нумюнелерини нумайыш этелер.
Къабир ташларны сюслендирген геометрик ве осюмлик шекилиндеки орьмелер Къырымнынъ тамыр эалиси яшагъан Феодоро ве дигер ерлерде чыкъкъан абиделерге бенъзейлер.
Къырымтатар халкъы манзаралы-амелий санатынынъ чечекленюви де XVI — XVII асырлар девирине аиттир.
Орьнек санаты озь инкишафынынъ юксек нокътасына ете.
«Ханлар, оларнынъ къадынларынынъ къабирлериндеки башташларнынъ устюндеки оймалы орьмелер, къабиле костюмлерининъ нагьышларында ве къуюмджылыкъ орьнеклериндеки оймалы орьмелер — мевзуларнынъ дюльберлиги ве зенгинлиги ишлетильген материалнынъ сыфатынен пек келишкен, оларгьа тенъи ёкъ абиделер яраттылар.
Бу девирде басма ве нагъышларнынъ боялары — назик, осюмликтен азырлангъан.
Урба тикюв ве нагъыш ишлеринде Эски Къырым ве Багъчасарай районларында йипек биле къулланылгъан.
Амма паалы басмаларгъа ихтиядж буюк эди, шунынъ ичюн де ерли истисал сымарышларны эда этип олмагъаны себебинден, Къырымгъа басмалар башкъа ерлерден алып келине эди.
Бу девирде цех институтларынынъ шекилленюви девам эте, бу исе эснафларнынъ пекинюви ве чечекленювине хызмет эте.
XV ве XVI асырнынъ башларында къырымтатар халкъ эснафларынынъ деерлик инкишафы акъкъында сёз юрсетмек мумкюн.
Къырым эснафчылары «маден ве мешин, юнь ве агъачтан ясалгъан шейлернинъ севиесинде энъ юксек къазанчларгъа ирише эдилер.
Оларнынъ чокъусы акъикъий санат эсерлери оларакъ таныла эди».
Авропада саплары къакъламаларле сюслендирильген, я да алтын ве кумюш чертмеси олгъан пычакъ ве ханджерлерге, атешли силя, Къырым эгерлерине ихтиядж буюк олгъан.
Къырымнынъ маневий ве маддий медениетининъ Тюркиеге меиль берюви XVII-XVIII асырлар девамында да сакъланып къалмакъта.
Бу ал бир къач себеплернен анълатыла: мемурий бойсунув, миллий ве диний, джогърафик джеэттен якъынлыкъ.
Амма эвельки ориентирлернинъ тыш корюнюшлери сакъланып къалувнен, санатнынъ ички мундериджеси денъише.
«Мусульман Ренессансы»на аит, инсан рухунынъ котерилювини тасдикълагъан ве козьге, къальпке хош олгъан, дюнья яшайышыны зенгин зияфет оларакъ йырлагъан инсаниетлик идеалларнынъ бутюнлиги, бедиий медениетнинъ синкретизми; илим, шиириет, мимарджылыкъ, эпиграфика, хаттатлыкъ, къуюмджылыкъ санатынынъ бири-бирине синъип, бири-бирини толдурып инкишаф этюви яваш-яваш гъайып олып кете».
Эгер бундан эвельки девирде санат умумий маневий принциплер иле синъирильген исе, ХVII-ХVIII асырларда санаттан миллий тикленюв гъаелеринен, бутюн девлетнинъ чечекленген, кучьлю девлет гъаесинен рухлангъан ички пафос ёкъ ола.
Бу ал ичтимаий-сиясий вазиет иле де багълыдыр: девлетнинъ эвельки итибары тюше; даа кеченлерде дюнья тиджарет ёлларынынъ чатышмасында булунгъан Къырым, ярымадада ерлешюви себебинден узакълашкъанындан гьайры, аман провинциягъа чевириле.
XVI асырдан сонъ дюнья тиджарет ёллары озь ёнелишлерини денъиштирелер.
Улу Йипек Ёлу эвельки эмиетини ёкъ эте.
Орта Асия регионы да айны бу такъдирге огърады — бу джеэттен Къырым ве Орта Асия медений генезислерининъ умумий нокъталары бардыр.
«XVIII асырнынъ экинджи ярысында татар санаты, деп яза Гинзбург, — деерлик XV ве XVI асырларгъа аит озь инкишафынынъ монументаль девирини энди кериде къалдырды.
Керчектен де мимарджылыкъ джамилер, текие ве дюрбелер яратув девири кечти, талиль этильген девирнинъ зияде меракъ догъургъан хусусиетлери ахыр-сонъу тек манзаралы фаалиет оларакъ бакъылгъан.
О девирде къурулгъан джами ве мескенлер мимарджылыкъ джеэттен гъает саделер.
Эксериет алларда, бу пенджерели дёрт тегиз дивар, тегиз таван, онынъ устюнде дёрт энишли дам.
Лякин онынъ ичи агъач устюнде манзаралы оймалар, джамнынъ устюнде ренкли ресимлер, орьнек ве хаттат языларынен ойле аджайип яраштырылгъан ки, татарлар ичюн энъ муим ве экинджи дереджели шейлер не олгъаныны аман анълайсынъ».
Амма, бельки, меселе нелер муим ве нелер экинджи дереджели сайылгъанында дегиль де, девир талап эткен имкянлардадыр.
Монументаль къуруджылыкънынъ девири кечкен олса да, халкъкъа келишкен шекиллерде озь аксини тапкъан халкънынъ иджадий истидаты гъайып олмады.
Санат камер, атта интим, даа назик характерге малик олды.
Сарай санаты ве халкъ санаты озьлерининъ инкишаф ёлларыны сакълап къалалар.
Къырым кениш тиджарет алякъаларындан чыкъарылгъанына бакъмадан, ярымаданынъ Авропа санатларынынъ инкишафында атта базы паралеллер кечирмек ерлидир.
XV — XVI асырлар Къырымда медениет осювининъ девири оларакъ къайд этиле, тедкъикъатчылар бу девирни Авропадаки Тикленюв девири иле шартлы тенъештирелер.
XVIII асыр исе Маариф девири сайыла.
Бу вакъытта онъа аит енгилликле, шекиллернинъ назиклиги иле сарай санаты гурьдели инкишаф эте.
Рококо санатында тербиеленген гедоизм ве зевкъланув мусульман Къырымынынъ санатында да озь параллеллерини тапа.
Тедкъикъатчылар атта корюмли къырымтатар рессамы Омернинъ иджадында биле бу услюпнинъ тесирини къайд этелер.
Бу девир, хусусан мешур сиясетчи олмакънен берабер меценат,коллекционер Къырым Герайнынъ (1758 — 1764) ханлыгъында Гъарп Авропа тарафындан дипломатик мунасебетлерининъ джанланувынен беллидир.
Бу девирде Къырымгъа медениетнинъ — музыка, теарт (сарайда франсыз труппасы Мольер ве башкъа Авропа муэллифлерининъ эсерлерини ойнагъан), тасвирий санат, эйкельтырашлыкъ аньанелери кениш тадбикъ олуна.
Къырым ханлыгъынынъ пайтахты — Багъчасарай илим ве санат инкишафынынъ меркезине чевириле.
XVIII асыр Къырымнынъ тарихында «сонъки, къыскъа, лякинъ мустакъилликнинъ энъ парлакъ девири» оларакъ къалды».
Амелий санат чешитлери гурь инкишаф этелер, бу исе рокайль девирининъ хусусиетлеринден биридир.
Бу девирде Къырым бедиий маден (бакъыр савут-саба, пычакълар, ханджерлер, тюфеклер), къуюмджылыкъ эшьялары, юнь макъат ве килимлер, мешин эшьяларнынъ истисалджысы ве экспортёры ола.
XVIII асыр Къырымнынъ санатында — бу энъ эвеля Багъчасарайда яшагъан ве чалышкъан мешур рессам Омернинъ иджады девиридир.
Къырым медениетининъ тарихында онынъ ады Къырым Герайнынъ севимли къадыны Диляра Бикечке багъышлап къурулгъан Ешиль-Джамининъ фасадындаки «чалышты Омер, 1178 Хиджра йылы» язылар саесинде сакъланып къалды.
Джамидеки фреск ресимлери улу рессамнынъ аджайип дюрберликтеки иджадыдыр.
Уста джамининъ диварларында ресимлерни буюк меарет иле ерлештирмеге наиль олгъан, джамининъ мимарджылыкъ аджими сонъундан сюслендирмекни козьде тутмагъан да.
Ресимлерде чечек, осюмлик мевзулары устюнлик эте, олар ресимнинъ индже ве назикликлиги иле айырылып турмакъталар.
Олар сонъ дереджеде мусульман санатына хас олгъанына бакъмадан, рококо санатынынъ тесирини нумайыш этмектелер.
Омернинъ биринджи ишлеринден бири — Багъчасарай Хансарайда (1753) Селямет Герайнынъ къуллесини сюслендирген ресимлердир, онынъ базы бир парчалары бизим куньгедже сакъланып къалгъандыр.
Ресимнинъ эсасында — Шаркъ санаты ичюн аньаневий олгъан бардакъ иле чечеклер сюжетидир.
Бу иш индже, далгъалы чызыкъларнынъ дюльбер назиклиги иле айырылып турмакъта.
Бири-бирине келишкен сувукъ мавы-ешиль ве сыджакъ сары-алтын, гульгюли ренклерге эсаслангъан ресимнинъ айретлендириджи колоритнинъ къыйметини арттыра.
Рессам тегиз ресимни, алебастрдан ясалгъан бардакъ от ве чечеклерни къабартып, зенгинлештире.
Омер гьает буюк усталыкънен менимсеген монументаль-манзаралы санаты чешитлерининъ синтези 1763 сенеси рессам тарафындан сюслендирильген Хан-Джамининъ мисалинде такъдим олунгъан.
Джамининъ интерьерлери чешит ренкли ресимлер, джам устюндеки ресимлер, майолика ве сильмелер иле яраштырылгъан.
Оларнынъ эсасыны — Омерге хас чечек-осюмлик орьнеклери тешкиль этелер.
XX асырнынъ башына келип джамининъ декоратив сюсленювинден тек парчалар ве айры деталлери сакъланып къалды, языкъ ки, сонъундан япылгъан реставрация нетиджесинде олар озь озьгюнлигини гъайып эттилер.
Омер шаркъ орьнеклерининъ зенгин палитрасыны менимсерек, эр кереси текрарланмагъан композициялар яраткъан.
О, акъикъий универсал-рессам, фырчы ве къалемден усталыкъ иле файдалангъан, Шаркъ мусульманлары рессамларынынъ векиллеринден бири олгъан.
Орьнекли ресимлерге табиий кирсетильген язылар Омер яхшы хаттат олгъанындан делялет берелер.
Ресимлер арасына кирсетильген шиирий сатырларнынъ муэллифи де Омер олгъаныны инкяр этмек мумкюн дегиль.
М. Я. Гинзбург Омерни бедиий сёз ве хаттатлыкъны усталыкънен менимсеген хаттат-рессам, универсаллар сырасына кирсете.
Оларнынъ озьлери эм шиирлер яза, сонъра озьлери де орьнекли ресимлерни хаттат языларынен яраштыра эдилер.
Хаттатлар тек шиирлер язмакънен сынъырланмайлар, сарайда чешит мектюп ве ёлланмаларнынъ муэллифлери оларакъ да хызмет эте тургъанлар.
Бойле усталар айрыджа урьметке малик олып, санат мухлислери имаеджилери олгъан укюмдарларнынъ якъынлары олгъанлар.
Омернинъ даа бир тахминий эсери — Хансарайда Алтын кабинетнинъ сюсленювидир.
Бутюн таван Византия орьмеси шекилиндеки геометрик орьмеси иле къапатылгъан.
Бу орьнек Къырымдаки эвлернинъ интерьеринде сыкъ расткеле.
Тегиз ресимлер кене алебастрадан ясалгъан къабарыкъ сильмелер иле яраштырылгъан (кабинет диварларынынъ юкъарысындаки периметр бойлап мейва ве чечеклер), олар диварлардаки кок-кумюш ренкли ресимлерге, джам устюндеки чокъ тюслю орьнеклерге пек келишелер.
Омерден гъайры Къырымда — Багъчасарай, Къарасувбазар, Кезлевде юзлернен башкъа усталар да чалышкъанлар, языкъ ки, оларнынъ адлары бизим куньге къадар сакъланып къалмады.
«ХVІІ-ХVІІІ асырларда татар, караим асылзаделери яшагъан эвлер сакълангъан.
Олар агъачнен джулялангъан, ойма, алтынсув ве ресимлернен буюк усталыкъ ве бедиий дуйгъулар иле ишленгенлер.
(Къарасувбазарда яшагъан гражданин Бакши эвининъ уникаль эмиетке малик одаларындан бирининъ донатмалары...
Багъчасарай музейине авуштырылды)».
Амелий санатларда бундан эвельки девир аньанелерининъ инкишафы девам этмекте.
Таш устюнде оюв санаты эвельки киби, башташларда такъдим олуна.
Буюк мукъайтлыкъле ишленген къабир ташлары акъикъий санат эсерлеридир.
Башташларнынъ умум композицион чезиминде мимарджылыкъ элементлери ишлетиле, бунынъ нетиджесинде къабир ташы мерхумнынъ сонъки мекяны, «эви» оларакъ къабул олуна.
Оларнынъ сырасына кемер, кучюк къуббелер, фронтонлар, земин къаты;
декорда исе — хаттат язылары иле яраштырылгъан оймалы геометрик ве осюмлик орьнеклери, тасвирий элементлер кирелер.
Метинлер шиирий характерде олып, сейирджиге котеринки рух ве фельсефий фикирлер багъышлар, я да мерхум акъкъында конкрет информация бергенлер.
Языларнынъ услюби орьнекли декорнынъ услюбини текрарлар экен, бунынъ нетиджесинде уйгъун бутюн бирдемлик яратылгъан.
Тедкъикъатчылар, къабир ташларны ерлештирюв ве яраштырув аньанелери бир сыра Шаркъ мемлекетлеринде бойле абиделернинъ кениш даиреси иле умумий генезиске малик ве айны бир усуллар олгъанына бакъмадан, Къырым башташларынынъ озьлерине хас айры хусусиетлери барлыгъыны къайд этелер.
Олар композицион джеэттен чезимнинъ чокъ чешитлигинде ифаде олалар.
Оларнынъ арасында — «эм дёрт коше, эм чокъкоше шекилиндеки устунлар, эм уджу къуббенен екюнленген тёгерек диреклер, эм табангъа (я да табансыз) ерлештирильген тегиз стела, бири-бирине параллель ерлештирильген эки стеладан ибарет деерлик муреккеп конструкция (юксек кроватнынъ башларына бенъзей, оларнынъ арасында къабир ерлешкен), стелалар бири-дигеринен зынджыр я да къоранен пекитильген, эм чешит ляатлар...
эр алда (дигер мусульман регионларында, бизим фикиримиздже, акъылгъа биле кельмейджек) рессамнынъ гъает сербестлиги сезильмекте...».
Тааджипли ери шу ки, къанунларгъа зияде риает эткен эснаф чешити сайылгъан башташлар азырлавда, усталар озь-озьлерини ифаде этюв сербестлигине, оригиналь шекиллер араштырувына ынтылгъанлар.
Бунъа себеп чокъ олгъан.
Бу — Къырымда мевджут, иш ичюн келишкен материалнынъ чокълугъы (киреч ташы, къабырчакъ ташы, мермер, гранит), бу байлыкъ устадан эр сефер индивидуаль янашув талап эткен.
Себеплерден даа бириси — къырымтатар усталарынынъ фикир юрсетюв хусусиетлери, олар догматик къанунлар иле къавий багълы олмагъанлар, чюнки олар асырлар девамында чокътан-чокъ ве чешит-тюрлю тесирлерге огъратылгъан муитте тербиеленгенлер.
Бунъа бакъмадан, усталарнынъ бу ишке янашувы не къадар индивидуаль ве иджадий олса да, башташларда къырымлыларнынъ тарихий хатырасында сакъланып къалгъан, къадимий балбалларнынъ чизгилери корюльмектелер.
Инсан къияфетини тасвирлемек, онынъ мезарына эйкель къоймакъ имкянларындан марум олгъан усталар ташкъа антропоморфик къияфетке тек ошатув бере эдилер, устюне сарыкъ (эркек киши комюльген алда), я да фес (къадын киши олса) ясай эдилер.
Устанынъ да усталыгъы, сынъырсыз потенциалы, иште, бойле уфакъ-тюфек шейлерде ифаде ола эди.
Таш устюне оюв санаты инкишафынынъ ёнелишини, XVII асырдан XVIII асыргъа таба умумий тенденцияны козетерек, тедкъикъатчылар «онынъ зенгинлик джеэттен осювини къайд этелер.
Абиделернинъ метин ве шекиллери муреккепче, унерли, гъает сюслендирильген, орьнекли хаттат язылары иле толдурылгъан», бу алны санатта муэллифлик башланувы ве къанунларнынъ зайыфлашкъанынен багъламакъ мумкюн.
Къырымда кираметчилик тюрк кираметчилигининъ белли бир тесири алтында инкишаф эте.
Ишбу девирде Къырымгъа Тюркиеден пек чокъ кираметтен ясалгъан савут-саба кетирильген.
Бу ал исе тюрк шекиллерини къабул эттирмей къалмай.
Тюрк кираметининъ парчалары Эски-Кермен ве Каламите, Мангъуп ве Чуфут-Къаледе, Эски-Къырым ве Кефеде тапылгъандыр.
1951-52 сенелери къазылмалар девамында эски Кефенинъ къалесинде «XVI асырнынъ биринджи ярысына аит изник эшьяларынынъ парчалары — чанакъ кенарлары, бардакъ саплары, башкъа савутларнынъ парчалары ве иляхре» тапылды.
Эски Къырымда, пайтахт шеэр эмиетини джойгъанына бакъмадан, беяз земин устюнде кобальт иле орьнекленген къырылгъан кирамет чанакъ ве башкъа шейлернинъ парчалары тапылды.
Тегиз къырымызы земинде беяз-мавы тюслернен арабеск орьнеги — сюслендирювнинъ гъает сийрек расткельген усулы — ишленген парчалар да тапылды.
Мангъуп къазылмалары исе тюрк кираметининъ гъает зенгин материалыны бердилер.
Бу ал мында тюрк кирамет эшьялары мунтазам ве кениш колемде кетирильгенинден делялет бере.
Орьнеклернинъ эсас чешитлери — осюмлик, чечек орьнеклери, бурумлы чечек безеклери, далгъалы шеритлер.
XVII асыргъа аит тюрк кираметининъ тапылгъан парчалары кирамет къаба, ресимлер перишан ишленген, ресимнинъ четлери къара къалын сызыкълы, орьнекнинъ манасы саде олгъаныны корьсете.
Бу — XVII асырнынъ экинджи ярысында изник кираметининъ умумий зайыфлашкъаныны характеризлей.
Биз бакъкъан девирде Къадыкойде, Эски Къырымда, Ускютте ве ялыбоюнынъ бир сыра ерлеринде чёльмекчилик истисалы да озь ишини девам эте.
Амма ханлыкънынъ чёльмекчилик меркези Дженюбий-Гъарп Къырымнынъ къадимий дагълы койлери — Багъатыр, Фотисалагъа авуша, мында эв савутларындан башлап, та 200 — 250 литрлик аджиминде балабан пифасларгъа баргъандже, кирамет эшьялары чыкъаралар.
XVIII асырнынъ сонъу Къырымнынъ тарихында Русие империясына къошулувынен (1783 с.) беллидир.
Бу формаль олса да мустакъилликни гъайып этювнен бирликте, медений омюр саасында да буюк гъайыплар иле багълыдыр.
Этник ве конфессиональ джеэттен якъын девлет, Тюркиеге табилик Къырымнынъ халкъара алякъаларнынъ кениш даиресине кирмесине хызмет эткен исе, Русие истилясы девиринде Къырым башкъа дин, ят медениет инкишаф эткен ве шунынъ ичюн де гъайып олунмасы талап этильген, узакъ провинциягъа чевириле.
Къырымны ишгъаль этювде Русиенинъ биринджи адымлары тынч яшагъан эалини таламакъ, орталыкъны якъып-йыкъмакъ, улу мимарджылыкъ абиделерини, къырымтатар халкъы медениетининъ къыйметлерини гьайып этювнен башланды.
1736 сенеси Къырым ярымадасынынъ чёль бети фельдмаршал Миних ёлбашчылыкъ япкъан рус ордусы тарафындан вахшийлердже бозулды, 1771 сенеси Долгоруковнынъ ордусы о тарафны атешнен якъып, къылычнен кесип чыкъты.
Олар бир макъсадны козьде тута эдилер: «...къырымтатарларны бирини къалдырмай ольдюрмек, топракъларыны тутып алмакъ, не кяр, не файда кетирмеген бу халкъны ёкъ этмек» макъсадыны куте эдилер.
Къырым басып алынгъан сонъ чар Русиеси къырымтатарларны гъайры динли олгъанлары ве оларны «варвар»лар дие тарих саифелеринден силип атмакъ ичюн кутьлевий сюргюнлерге огърата.
Къырымтатарларны сюргюн этюв сиясети аман-аман бир бучукъ асыр девамында алынып барыла.
Бу йыллар ичинде къырымтатарларны тувгъан топракъларындан зорбалыкънен кеттирильмелери учь кере, яни 1783, 1860 сенелеринде, ве XX асырнынъ башларында озь кульминациясына еткизильген эди.
Эгер XVIII асырнынъ сонъларында ярымада эалисининъ арасында румлар, эрменилер, гурджилер, славянлар, караимлер, къырымчакълар ве урумлар да олгъаныны эсапкъа аладжакъ олсакъ, ве атта рус христианларыны Къырымдан Азав бойларына сюргюн эткенлеринден сонъ биле къырымтатарлар эалининъ 95 файызыны тешкиль эткен олсалар, 1917 сенесине келип къырымтатарлар озь ватанларында миллий азлыкъкъа чевирильдилер.
Ялынъыз къырымтатар халкъы дегиль, онынъ джеми тарихы, бу топракъларда къалдыргьан теренден-терен излери биле гъайып этиле эди.
Биринджи невбетте дин иле багьлы абиделер — джамилер, медреселер, мезарлыкълар ёкъ этиле.
Маддий ве маневий зенгинликлер ёкъ этиле.
Китапханелерде сакъланып къалгъан эльязмалар — тарихий трактатлар, хроникалар, назм эсерлер 1833 сенесинде ялынъыз бир макъсаднен — якъып-ёкъ этмек макъсадынен бир ерге топланылгьан эдилер.
В. Е. Возгрин: «... иште, мына бойле акция нетиджесинде халкъ медениетининъ теркибий къысымы олгъан фикри зихниеси, маневият теджрибелери, миллий тарихы ёкъ этильди.
Бу вакъиа мустемлекеджилик тарихында айрыджа тургъан, уникаль бир вакъиадыр», деп язгъан эди.
Ёкъ этип етиштирильмеген шейлер исе унутылувгъа, табиий ёкъ олып кетювге махкюм этильген эди.
Къырымтатарлар сюргюн этильген сонъ шу медениетни ташыйыджыларнынъ сайысы да эксиле, аньанелер унутыла, медений теракъкъият бутюнлей токътап къала, «халкъ иджадияты саасында паралич» юзь бере.
Башта бир Тюркие иле аньаневий тышкъы алякъаларнынъ узюльмеси, узакъ девир девамында Къырым медениетиндеки иджадий импульсларнынъ токътамасы, турмуш тарзынынъ бозулмасы, къырымтатарларнынъ омюр тарзларынынъ сарсылмасы, ислям динининъ фаалиетдай ресининъ тарлашмасы, къырымтатар тили ве язынынъ ролюнинъ эксильтильмеси къырымтатар залисини кельмешеклер медениетининъ укъукъсыз бир парчасына чевире.
Меселя, улу Омернинъ нагъышларынен сюслендирильген уникаль абиде — Ешиль-Джами XX асырнынъ башларына келип аман-аман гъайып этильген эди.
Омернинъ Хан-Джамидеки нагъышлары исе бина косметик тамир этильген сонъ ёкъ этильди.
Бунъа бакъмадан, яшайышнынъ агъырдан-агъыр акъибетлеринде биле къырымтатар медениетининъ инкишафы токътап къалмай.
Бу девир девамында къырымтатарларнынъ аньаневий мескен мимарджылыгъы илерилей, аз да олса янъы джамилер къурула, башташ абиделерини тиклев аньананелери девам эттириле, бу исе озь невбетинде таш устюне нагъыш оюв аньанелерининъ сакъланып къалмасына ярдым эте.
Орта асырларда цехджилик шекилинде тешкилятландырылув къаиделери саесинде къадимий эснафлардан токъумаджылыкъ, тикиджилик, къуюмджылыкъ санаты, кираметчилик киби эснафлар инкишаф эттирилелер.
Затен, о девирде ишлеп чыкъарылгьан махсулат озюнинъ юксек эстетик кейфиетинен айрылып тура эдилер (шу девирнинъ эшьялары музей коллекцияларынынъ эсасларыны тешкиль этелер).
Бунынънен бирликте меселенинъ негатив тарафларыны да къайд этип кечмек керекмиз.
Къырымгъа алып келинген санайы маллары — басмалар, машиналарда токъулгъан килимлер кёр-кёране такъдир ичюн бир нумюне олалар.
Аньананевий эшьялардаки ресимлер «барбарлаштырыла, базыда исе вахшийлерджесине каррикатурлаштырыла».
«Анилин боялайыджылар ве фабрикаларда ишлеп чыкъарылгъан йиплернинъ кетирильмеси де халкъ эснафчылыкъ малларынынъ кейфиетлерине зарар кетире, йиплерни боялавда къулланылгъан эски сырлар джоюла, боя ве ренклернинъ назик гаммасынынъ ерини ярмалыкъ чубарлыгъы ала».
Чар Русиесининъ Къырымгъа бастырып кирмесининъ даа бир тарафы мевджуттыр: мында мустемлекеджилик тертип-низамларынен берабер илери рус демократик медениети де кирип келе, бу медениет татарларнынъ нефасет алемини зенгинлештире, оны янъы медений зенгинликлерге джельп эте.
Меселя, рус мимарджылыгъында укюм сюрген классицизм XIX асырда къурулгъан мусульман джамилерине шекиль паклиги, айдынлыгъы ве тюзгюнлигини бере.
Къырымнынъ иджадий зиялылары тасвирий санатнынъ Авропа медениетине хас олгъан тасвират, эйкельтырашлыкъ киби янъы чешитлеринен таныш олалар.
Бойлеликнен, Русие Къырымны басып алгъан сонъ, башкъа медениетлернинъ, рус ве Авропа медениетлерининъ тесирлери Русие метрополиялары, бу джумледен Орта Асия ичюн характерли олгъан схема боюнджа кече, мааллий медениет тоталь-суретте дискриминация япыла, акъибетте онынъ инкишафында янъы тенденциялар шекиллене.
XIX асырнынъ сонъларында ве XX асырнынъ башларында мимарджылыкъта энди Къырымда озь поместияларыны къургъан рус зенгинлери эсас сымарышчылар олалар.
Аньаневий мусульман мимарджылыгъынынъ белли бир элементлери алына, биналаргъа шаркъ романтизми ве экзотикасы берилле.
Базыда бойле эклектик къарышув къаба олып корюне, базыда исе ичерики такт ве къарарлылыкънен толу озьгюн урюнлер бере.
Мимар Н. П. Красновнынъ Юсупов сарайы комплексни къургъанда аньаневий шаркъ мимарджылыгъындан гъает буюк усталыкънен файдалангъан эди.
Нетиджеде, миллий романтизм услюбиндеки иншаатлар пейда олдылар.
Бойле шедеврлерден бири сарайдан бираз авлакъта къурулгъан Юсупов джамисидир (Соколоние кою, эвельки Коккозь).
Джамининъ лейхасы о девирде къурулгъан джамилер ичюн типиктир — джамининъ дёрт акъабалы дам астында къурулгъан залы, михрабы бар, лякин онынъ бир сыра хусусиетлери оны дигер бойле иншаатлардан айырып туралар, ве бунынънен онъа мухтешемлик ве оригиналлик багъышлай.
Бу пенджерелернинъ чабакълы кемерлери, юксек таваны, порталнен бирикип кеткен, пычма киречташтан ясалгъан тюзгюн багъаналар устюнде тургъан галереядыр.
Джами бинасы бутюн периметри боюнджа шерит киби тартылгъан ойма орьнекли орнаменталь фризнен сюслендирильгендир.
Гъарбий порталы ве пенджерелер арасындаки фриз периметри бойлап каллиграфик ойма орьнеклернен яраштырылгъан.
Ерли сакинлернинъ айткъанларына коре, таш устюнде орьнеклер ясагъан устанынъ ады — Усеин Тохтаргъазы.
Бу киши айны вакъытта оджа ве шаир олгъан.
Мааллий медениет башкъаларнынъ ят медениетлерининъ тесирлерине къаршы тураракъ, кенди-кендисине сарылып къала, озь-озюни сакълап къалмагъа ынтыла, атта аньаневий санатнынъ къанунларыны консервация япа, акъибетте буларнынъ эписи оны дургъунлыкъ учурымынынъ башына алып келе.
Умумен алгъанда ХІХ-ХХ асырнынъ башларында Къырым санаты чешит-тюрлю тесирлерге огърай.
«Зан этсек, Къырымнынъ медениет земини кенди къатламында пек чокъ къатламларгъа малик оларакъ, кенди тарихий такъдирине саип оларакъ, Гъарп ве Шаркъ арасында туткъан джогърафик вазиетке, бутюн денъиз ве чёль еллерине ачыкъ оларакъ бойле муитнинъ шекилленмесине себепчи олгъандыр, бойле муитте къырымтатарларнынъ янъы девирдеки санаты къатты норматив эстетика ве къанунларгъа таби олып, «озь ичине къапалып къалгъан» шей дегиль де, аксине джиан нефасет джерьянына енгиль ве табиий суретте къошула бильген, чешит-тюрлю эсинтилерни синъирмеге ве бекленильмеген сюрпризлер кетире бильген «ачыкъ системадыр».
Къырымтатар тасвирий санаты XIX асырнынъ сонъу ве XX асырнынъ башларында озь инкишафында халкънынъ сиясий ве этник тарихынен сыкъы багълы олгъан учь эсас баскъычны кечти:
- 1895 сенесинден 1944 сенесинедже олгъан девирдеки тасвирий санатнынъ инкишафы: бу девир ильки къырымтатар профессиональ рессамларынынъ Русие ве Гъарбий Авропанынъ академик меркезлеринде окъуп башлагъан девирден 1944 сенесининъ сюргюнинедже олгъан девирни къаврап ала;
- сюргюнлик девириндеки (1944-1989 сс.) тасвирий санат: бу девир къырымтатар халкъы Орта Асиягъа, Къазахистангъа ве Русиенинъ шималий виляетлерине зорбалыкънен сюргюн этильген ве дисперсион ерлешювге огъратылгъан девирни къаврап ала;
- къырымтатар тасвирий санатынынъ тарихий ватанда гъайрыдан джанланув девири: бу девир (1989-2002 сс.) къырымтатарларнынъ Къырымгьа аля бугунь девам этеяткъан авдети ве ерлешюви девирини къаврап ала.
### 2.1. СЮРГЮНЛИКТЕН ЭВЕЛЬ КЪЫРЫМТАТАР ТАСВИРИЙ САНАТЫ
Къырымнынъ тасвирий санаты ислям алемининъ дигер регионларында олгъаны киби, XIX асырнынъ сонъларынадже озь къанунлары муджиби инкишаф эте, бу къанунларгъа барлыкъны реалистик тасвирлев ят эди.
%-1895 сенесинден 1944 сенесине къадар олгъан девирде.
%Русиенинъ ве гъарбий Авропанынъ академик меркезлеринде ильк профессиональ къырымтатар рессамларынынъ окъуп башлагъан вакътындан сюргюнликке къадар
%- къырымтатар халкъы Русиенинъ шималий районларына, Орта Асиягъа, къазахистангъа зорбалыкънен сюргюн этилип, дагъыныкъ халда ерлештирилген девирге (1944-1989 сенелери) аит тасвирий санат.
%- къырымтатар тасвирий санатынынъ тарихий Ватанда къайта тикленюв девири (1989-2002 сенелери)
Ильк эвеля монументаль тасвират иле, бунынъ киби де орта асыр китап миниатюрасы иле такъдим этильген тасвирий санатта орьнек, чечек услюби устюн тура эди.
XIX асырнынъ башларында къырымтатар тасвирий санаты тюшкюн бир алда булуна эди, бу башта бир ярымададаки умумий тарихий-медений вазиетнен, юз йыл девамында чар акимиетининъ мааллий медениетке ве къырымтатар эалисине нисбетен алып баргъан сиясетинен багълы эди.
Бунынънен бирликте ярымаданынъ Русиеге къошулмасы Къырымгъа Авропа медений аньанелерине хас олгъан санатнынъ янъы чешитлери, джумледен тасвирий санатнынъ ресим япув шекиллери кирип келе ве инкишаф этелер.
Санаткъа янъы шекиллернинъ, янъы гъаелернинъ кирип кельмеси Къырымнынъ медений аятыны джанландыра, театр, кинематография, эдебият ве саирелери инкишаф этмеге башлай, къырымтатар иджадий кадрларынынъ сайысы арта.
Къырым медениетинде Гъарп ве Шаркънынъ «корюшювлери» ильк кере дегильдир (Герайлар деврини хатырланъыз, бу девирлерде тахт-и сарайгъа итальян усталары давет этиле эдилер), лякин бу кереси мезкюр мунасебетлер энди бам-башкъа характер ташыйлар — Авропа тесири мааллий санатнынъ чокъ асырлар девамында шекилленип кельген аньанелерини толусынен инкяр этильген алда кирсетиле.
%Къырымтатар зиялыларынынъ айры векиллери бедbий тахсилни Русиеде, четелде — Авропада алдылар.
%Лякин бу эснада энъ буюк адым XIX асырнынъ сонъларында, Русиенинъ етекчи рессамлары Къырымгъа даимий яшамагъа келип башлагъанларындан сонъ атылды.
%Бунынънен бирликте айны шу Русиеге къошулув саесинде Къырымгъа санатнынъ авропалыджа медений ананелерге хас янъы шекиллери, джумледен, тезья санаты кет-кете синип, инкишаф этип башладылар.
Бу ал хусусан ярымадада большевиклер акимиети къурулгъан сонъ айрыджа корюлип башлады: совет Русиесининъ инкъилябий санаты мусульман Къырымынынъ медений асабалыгъыны кесен-кес ред эте.
Америкалы къырымшынаслар А. Фишер ве Э. Лазеринининъ енгиль нефеслери иле XX асырнынъ 20-нджи сенелерини къырымтатар санатынынъ «алтын асыры» я да къырымтатар ренессансы, деп адландыралар.
Бунда белли бир дереджеде акъикъат бар, лякин бу акъикъат базы бир тюзетювлерни талап эте.
Медений ренессанс олгъаны-оладжагъы беш йыл девам этти (1923-1927 сс.); бу эдебият, театр, илим ве тасильнинъ чечекленген бир девири эди.
1928 сенесининъ январь айында къырымтатар зиялыларына къаршы репрессияларнынъ ильк далгъасы котерильди.
Бу девирде къырымтатар медениети озь инкишафында муреккеп ве къапа-къаршылыкълы характер ташый.
Бир тарафтан муайен теракъкъият козьге чарпып тура, дигер тарафтан о махсус ёкъ этиле.
XX асырнынъ башларында медениет къырымтатар халкъ аньанелерини даа сакълап къалгъан эди, лякин, совет акимиети йылларында медениет интернациональ нивелировкагъа огъратылгъанда Къырымнынъ медений фонунынъ озьгюнлиги бутюнлей ёкъ этильген эди.
Аньаневий нефасет асабалыгъынынъ белли бир къысымы (эснафчылыкънынъ, мимарджылыкънынъ, китап миниатюрасынынъ, монументаль нагъышчылыкънынъ базы чешитлери) гъайып этильмесинен бирликте, Къырымда къырымтатар халкъы ичюн санатнынъ бутюнлей янъы олгъан чешитлери — ресимджилик, графика, эйкельтырашлыкъ киби чешитлерининъ пекинмесине шараитлер яратыла.
Прогрессив башлангъычлар бир чокъ джеэттен умумий ичтимаий-сиясий муитнен багълы эдилер.
Совет акимиети чар самодержавиесининъ миллий улькелерни истисмар этюв сиясетине къаршы меркезден дозалаштырылгъан ве координирленген миллий озь-озюни бельгилев, сербестлик, мусавийлик, къардашлыкъ сиясетини къойды.
Русиеде олгъан инкъилябий янъарувлар бир чокъ чет-буджакъ регионларында миллий-азатлыкъ арекетини къозгъадылар; миллий интеллигенция ве халкъ чар самодержавиесининъ ерине кельген совет акимиетини селямладылар.
Бу фонда ярымада автохтонларынынъ медений теракъкъияты саасында муайен бир илерилев козьге чарпа.
Къырым мухтариет статусына наиль ола, къырымтатарлар тамыр халкъ оларакъ танылалар, оларнынъ тили исе девлет тили статусыны ала.
1923 сенеси партиянынъ баш ёлу оларакъ илян этильген тамырлаштырув сиясети тамыр сакинлерге акимиет органларында чалышмакъ, алий окъув юртларында тасиль алмакъ ве истисалда хызмет этмек ичюн юксельтильген квоталарны берди.
Миллий маариф системасыны гъайрыдан тешкилятландырмакъ, янъы медений муэссиселерни мейдангъа кетирмек ишлери башлана, медениет эрбапларынынъ, бу джумледен къырымтатар рессамларынынъ плеядасынынъ пейда олмасы ичюн шараитлер догъа.
20-30-нджы сенелер девамында аньаневий эснафларны гъайрыдан джанландырув боюнджа ишлер алынып барыла (Багъчасрайда сонъундан Къырым виляет татар нефис-санайы мектеби оларакъ танылгъан татар нефис-санайы техникумы арекет эте эди).
Лякин бу вазиет чокъкъа сюрмеди.
Совет акимиети регионларда башлагъан гурьдели мустакъилликнен разылашып оламады.
Бунынъ нетиджесинде къырымтатар халкъы кери къайтарылмаз гъайыпларгъа огърады.
Медениети ве санатынынъ тарихы бу къадар фаджиалы саифелернен толу олгъан халкъны тапмакъ пек кучь.
Сюргюнликтен эвельки къырымтатар санаты айдын ве озьгюн, бунынънен бирликте, пек аз огренильген бир санат эди.
Онынъ пек аз огренильгенининъ себеби шунда ки, дженктен сонъки йыллар девамында Къырымнынъ тамыр сакинлерининъ медений аятлары акъкъында буюк бир исрарлыкънен инденильмейип кельген эди.
Иджатлары та инкъиляптан эвель башлангъан къырымтатар рессамларынынъ XX асырдаки ильк несили рус академик санатынынъ аньанелеринде тербиеленген эдилер, оларнынъ эписи тасиллерини Къырымнынъ тышында алдылар.
Бунынънен бирликте олар озь медений асабалыкъларынен алякъаларны узьмедилер.
Бу эр тарафлама бильгили инсанлар эдилер, оларнынъ истидаты иджатнынъ бир чокъ сааларында ишлетиле эди.
Бу несильнинъ энъ айдын векиллеринден бири И. Бораганскийдир.
Ильяс-мырза Бораганский 1852 сенеси Багъчасарайда догъды ве 1924 сенеси вефат этти, Стерлитамакта дефн этильди; И. Бораганский мешур къырымтатар маарифчиси, нашир, алим ве шаркъшынас эди.
1866-1874 сенелеринде озь тасилини Истанбулда мукеммеллештирди, шаркъ хаттатлыгъы ве орнаменталистикасынынынъ бутюн сырларыны менимседи.
Къырымгъа къайтып кельген сонъ озь теджрибесини къырымтатар орнаментини ишлеп чыкъувда мукеммеллештирди., бу теджрибесини Петербургдаки шахсий басмаханесинде нешир этильген чешит китапларны бедиий джеэттен яраштырувда къулланды.
Къырымтатар китапларыны, тюрк, арап ве фарс тиллеринде эсерлерни нешир этмекнен бир сырада, о, Санкт-Петербург университетинде дерс бере эди, Къырымдан ве Русие империясынынъ тюрк-мусульман регионларындан кельген истидатлы генчлерни эм окъута, эм ишнен теминлей, кениш бир педагогик ве хайриеджилик фаалиетини косьтере эди.
Мешур къырымтатар языджысы, алим, педагог Осман Акъчокъракълы да шу несильге аиттир.
Онынъ бабасы арапча язувнынъ устасы эди ве онынъ истидаты сонъундан аджайип бир хаттат олып етишкен огълуна да кечти.
Толу олмагъан орта тасилли О. Акъчокъракълы (о, Багъчасарай медресесинде окъуды) озь девирининъ энъ зекялы инсанларындан бири олып етишти, Петербург университетинде шаркъ тиллери факультетинде хаттатлыкътан дерс бере эди; шаркъ неширлерини яраштырув боюнджа мутехассыс сайылгъан 0. Акъчокъракълы бир къач вакъыт И. Бораганскийнинъ нешриятында чалыша,«Русиеде энъ яхшы мусульман хаттаты» сайылгъан Акъчокъракълы Къырым пединститутында тюрк ве арап тиллеринден дерс бере эди.
Санкт-Петербург джамиси ве Багъчасарайда Хансарайдаки Къурандан алынгъан кочюрмелер ве орьнеклер онынъ къолу астындан чыкъкъандырлар.
Къырымдаки бир чокъ эпиграфик абиделердеки (башташлар устюндеки язылар ве иляхре) язылар онынъ тарафындан окъулып, ильмий алангъа кирсетильгендир.
Лякин онынъ истидатына илерилемек къысмет этмей — арадан бир къач вакъыт кечкен сонъ хаттатлыкъ бедиий иджаткъа ят графика сайылып, иджат аланындан тамамынен алынып чыкъарыла ве узакъ йылларгъа унутылувгъа махкюм этиле.
Ве мында меселе Къырымда къулланылгъан ве сонъунда латин ве кирилл уруфатларынен денъиштирильген арап язысында дегиль, языны денъиштирюв маариф ве медениетке буюк зарар кетире, Къырымнынъ бутюн ислям медениети унутылувгъа махкюм этиле ве нетиджеде хаттатлыкъ деген феноменнинъ озю де гъайып ола.
Акъчокъракълыны исе пантюркизмни шерефлей, дие якъалайлар, репрессиягъа огъраталар ве 1938 сенеси къуршунгъа тизелер.
Озь тасиллерини Москвадаки Строганов бедиий-санайы окъув юртунда алгъан У. Боданинский, А. Абиев, А. Лятиф-заде тасвирий санатнынъ рессамлыкъ шекилинде иджат эткен къырымтатар профессиональ рессамларынынъ биринджи несилине аиттирлер.
Тасвирий санат къырымтатар халкъынынъ медений аятындаки зарур алкъа олгъаныны тасдикълавда оларнынъ хызметлери буюктир.
И. Гаспринскийнинъ, И. Бораганскийнинъ, А. Медиевнинъ ве дигер къырымтатар наширлерининъ фааль наширджилик фаалиетлери белли бир дереджеде бир группа профессиональ къырымтатар рессамларынынъ пейда олмасына себеп олгъандыр.
XIX асырнынъ орталарындан башлап оларнынъ Къырымда ве Петербургда чыкъараяткъан китап ве меджмуаларыны бедиий джеэттен яраштырмакъ ичюн къырымтатар халкъынынъ медениети ве санатыны ичтен бильген, шу медениет ве санатнынъ ташыйыджысы олгъан профессиональ рессамлар керек эди.
Бу иште Шаркъ халкъларынынъ маарифчиси Исмаил Гаспринскийнинъ меслекдеши ве аркъадашы Исмаил Муфти-заденинъ буюк хызметлери бардыр.
О, 1883 сенеси де-факто сыфатында къырымтатар «Джемиет-и Хайрие» хайрие фондуны мейдангъа кетире, бу джемиетни чар акимиети органларында тек 1887 сенеси ресмий суретте джедвельге алалар.
XIX асырнынъ сонъларында биринджи къырымтатар рессамлары онынъ шахсий сермиялары ве фонднынъ сермиялары ярдымынен Москвада окъудылар, сонъундан Францияда, Италияда, Алманияда ве Тюркиеде стажировка кечтилер.
XX асырнынъ башларында къырымтатар тасвирий санатынынъ энъ ири сымаларындан бири, «тарихий хатыранынъ сакълайыджысы», рессам, санатшынас, этнограф Усеин Боданинскийдир.
О, рессам-декоратор ихтисасы боюнджа бедиий тасиль эсасларыны Москвада Строганов бедиий-санайы техникумында, К. А. Коровиннинъ устаханесинде алды (1896-1905 сс.).
1905-1907 сенелеринде Акъмесджитте Коммерция окъув юртунда графика санаты боюнджа дерс берди.
Озь тасилини Италияда, Францияда, Тюркиеде девам эттирмек имкянларына малик олды.
%Онынъ озю язгъаны киби, 1907-1909 сенелери Истамбулда, Парижде, Мюнхенде ве Дрезденде чалышкан, 1912 сенеси исе Италиягъа барып, анда Уянув девирининъ монументаль рессамлыгъыны огренген.
Сонъра онынъ иджадий фаалиети кене Москва ве Санкт-Петербургнен багълана — Боданинский Строганов окъув юртунынъ бедиий-санайы мектебинде ресимден дерс бере, онъа реберлик япа, белли мимар И.А. Фоминнен бирликте декоратор-рессам олып чалыша.
1910 сенеси Москвада Тиджарет банкы бинасынынъ, Я. В. Ратьков-Рожновнынъ, С. С. Абамелек-Лазаревнинъ ве дигерлерининъ эвлерининъ плафонларыны нагъышларнен сюслендире.
1917 сенесинде У. Боданинский Къырымгъа къайтып келе.
Алманиялы тедкъикъатчы Эдиге Къырымал озюнинъ «Къырым тюрклерининъ миллий муджаделеси китабында» У. Боданинский ве А. Абиевни анъып кече ве: «Олар озь тасиллерини итальян ве франсыз нефасет мектеплеринде мукеммеллештирген истидатлы рессамлар тамыр халкътан чыкъмышлардыр» деп яза.
20-нджи сенелерде котерильген миллий джанланув далгъасында У. Боданинский толусынен бедиий-педагогик ишке авуша, бу фаалиет озь ичине чешит-тюрлю ишлерни — халкъ эснафчылыгъыны джанландырув, 1924-1929 сс.Къыркъ-Азизлерге, Эски-Юрткъа, Эски-Къырымгъа, Чуфут-Къалеге, Шималий Къырымгъа этнографик экспедицияларны тешкиль этюв, бедиий-санайы техникумында ресимден дерс берюв, орта асырлардаки ве земаневий къырымтатар санаты боюнджа лекциялар окъув ве саире ишлерни къаврап ала эди...
Боданинский Къырым тарихында ильк кере Ялта киностудиясында суретке алынгъан бедиий фильмининъ рессамыдыр.
Сонърадан У. Боданинский Багъчасарайдаки Хансарай-музейининъ директоры олды, онынъ директорлыгъы вакътында бу музей къырымтатарларнынъ санатынен огърашкъан ильмий-тедкъикъат меркезине чевирильген эди.
Теэссюф ки, бизлер онынъ бедиий яратыджылыгъы акъкъында тасавур биле этмектен аджизмиз — Боданинский тарафындан яратылгъан бутюн шейлер оны алим оларакъ 1938 сенеси къуршунгъа тизгенлеринден сонъ макъсадкярлыкънен ёкъ этильди.
Ялынъыз онынъ бир къач ишлери акъкъында малюматлар сакъланып къалгъандыр.
Меселя, Петербургда о «Ай ярыкъ геджеси»(1910) акварелини яраткъан эди, бундан да гъайры, о, 1909 сенеси Москвада рессамлар джемиетининъ 17-нджи сергисинде, Москва мимарджылыкъ джемиетининъ ве Петербургда Гвардияджы-мимарджылар джемиетининъ фаалиетлеринде иштирак эткен эди.
Къырымнынъ беязгвардияджылардан азат этильгенине 10 йыл толувы мунасебетинен отькерильген юбилей сергисинде (1930 с.) онынъ «Пионерлер» картинасы нумайыш этильген эди;Акъмесджитте татар театринде саналаштырылгъан Б. В. Астафьевнинъ А. С. Пушкиннинъ «Багъчасарай чешмеси» эсери эсасындаки балетине (1927с.) костюмлернинъ эскизлерини азырлады.
Боданинскийнинъ 20-нджи сенелерде яраткъан китап иллюстрациялары сакъланып къалгъандырлар.
Меселя, П. В. Никольскийнинъ «Бахчисарайский фонтан» китабынынъ иллюстрацияларыны, заставкалар ве виньеткаларны У. Боданинский чызгъандыр, бу ишлер онынъ аньаневий орьнеклернинъ бильгини олгъан бир рессам оларакъ косьтермектелер.
Сакъланып къалгъан сюжетли ишлери арасында татар халкъ турмушы ве иджады мевзусында яраткъан график табакълары, «Кийиз япув», «Бакъырджынынъ устаханеси» киби зарисовкалар ве дигерлери барлар.
Абдурефи Абиев (1879-1938 сс.) акъкъында чокъ шей белли дегиль.
О, 1906 сенеси Строганов адына техникий ресим чызув меркезий окъув юртуны битирди, сонъра тасилини Парижде девам эттирди.
1908-1910 сенелеринде Ростовда мебель фабрикасында модельер олып чалышты.
20-нджи сенелернинъ сонъларында Абиев Багъчасарайдаки бедиий-санайы техникумынынъ директоры олып чалышты, 30-нджы сенелерде Симферополь бедиий техникумында оджалыкъ япты.
Онынъ «Рефикъамнынъ портрети», «Архитектура пейзажы», «Эвнинъ интерьери» киби эсерлери сакъланып къалды.
Онынъ да такъдири бир чокъ дигерлеринъки киби фаджиалы олды — репрессияларнынъ къанлы бойнасында аз кимселер сагъ къалгъандыр.
Озь халкъынынъ аятыны бутюн чешитлиликлери иле тасвирлемеге ынтылув биринджи несиль къырымтатар рессамларынынъ иджатларына характерли бир хасиеттир.
Оларнынъ эсерлеринде тасвирлевнинъ реалистик, конкрет-пластик усулы устюн тура.
Тасвиратта пейзаж, портрет, турмуш левхалары киби жанрлар илерилемеге башлай.
Мааллий турмуш ичюн хас олгъан деталлерге чокъ дикъкъат айырыла.
Рессамларны инсан, онынъ эмеги, этнографик хусусиетлер, урбанынъ ве турмуш муитининъ дюльберлиги меракъландыра.
О девирнинъ пейзажлары айдын, ава ве аятнен толу эдилер.
Совет аланында укюм сюрген реализм усулы теракъкъиятнынъ бу баскъычында къырымтатар рессамларыны сыкъыштыргъан бир маниа дегиль эди — олар тек реалистик тасвиратнынъ имкянларыны огрене, озь ресимлеринде тувгъан топракъны, тувгъан халкъны акс эттирмеге, оны акъикъат эсасында косьтермеге тырыша эдилер.
Меракълы ери шунда ки, XX асырнынъ биринджи ярысында фааль инкишаф эткен рус нефис медениети профессиональ къырымтатар медениетинен ишбирлик япмай эди.
Меселя, Къырымда ильки тешкиль этильген Акъяр рессамлар ассоциациясында (1923 с.) къырымтатар иджадий зиялыларындан бир адам биле ёкъ эди.
Бунынънен бирликте, шуны да къайд этмек керек ки, даимий яшамакъ ичюн Къырымгъа кельген рессамлар Я. П. Бризгал, Н. С. Самокиш, языджы М. Волошин эки медениетнинъ бири-бирине якъынлашмалары ичюн аз иш япмагъандырлар.
Юкъарыда адлары анъып кечильген усталар къырымтатар рессамларынынъ ильк далгъасыны тешкиль этелер.
Эбет, олар бундан да чокъ эдилер.
Меселя, «Терджиман» газетасынынъ подборкасынен таныш олмакъ имкянлары пейда олгъан сонъ, онынъ саифелеринде Евпатория сакини Гъафар эфенди Шемси Алядиновнынъ адыны расткетирдик.
Газетанынъ 1910 сенеси июнь 10-да чыкъкъан санында онынъ акъкъында шойле деп къайд этиле: о, 1914 сенеси Одессада рессамлыкъ мектебини битирген ве окъувны мувафакъиетли битиргени ичюн тасилини девам эттирмек ичюн Москвагъа ёлланылгъан.
Къырымтатар рессамларынынъ невбеттеки группасы энди башкъа ичтимаий ве профессиональ теркибнен кельдилер.
Олар акъкъындаки малюматларны биз къырымлы санатшынас ве музей хадими А. Полкановнынъ (1930-нджы сс.) 1935 сенеси чыкъкъан «Литература и искусство Крыма» меджмуасында дердж олунгъан макъалелеринде окъудыкъ.
Макъалелерде берильген материаллар 1930-нджы сенелеринде совет Къырымынынъ медений ве бедиий аятында бельгиленген денъишмелерге къыймет кесмеге имкян бердилер.
Биринджиде, четельде тасиль алгъан ильк миллий рессамларнынъ фаалиетлери аселет анъылмай.
А. Полканов: «Инкъиляптан эвельки Къырымда бир дане миллий рессам ёкъ эди..., тасвират медениети Къырымнынъ тамыр эалисине тек совет акимиети девринде лениндже-сталиндже миллий сиясетнинъ нетиджесинде ачылды», деп яза.
Экинджиде, рессамларнынъ социаль эркяны денъише — оларнынъ эксериети ишчилер, колхозджылар арасындан чыкъкъан, мустакъиль тасиль алгъан кишилердир; ве, ниает, тасвиратнынъ тематикасы да денъише: о «совет акъикъатынынъ ве инкъилябий курешнинъ бутюн тарафларыны» къаврап ала, «истисал ве тарлаларда чалышкъан ударниклернинъ портретлерини» нумайыш эте, «социалистик къуруджылыкъ» мевзусыны ачып косьтере.
Aмма асылында алгъанда исе къырымтатар усталары этнографик характердеки ишлерге зияде эмиет берелер.
Социаль диреклери чешит тюрлю олгъанларына бакъмадан, къырымтатар рессамларынынъ шу эки далгъасыны бир шей — ёрулмакъ бильмеден иджаткъа ынтылув бирлештире эди.
Къырымда отькерильген бир сыра сергилерде (Феодосия, 1927; Симферополь, 1922, 1925, 1927, 1930, 1939, 1940 сс.) къырымтатар усталары Къырым тасвирий санатында етекчи ерни алмагъа бутюн имкянлары бар эди, оларнынъ озьгюн истидатлары ве айдын ишлери тенкъитчилернинъ дикъкъатыны озьлерине джельп эте эдилер.
Меселя, Къырымда совет акимиети тикленильгенине 15 йыл толувы мунасебетинен отькерильген сергиде энди 21 къырымтатар рессамы (тенъештирип бакъайыкъ: рус рессамлары — 43, украинлер — 8, еудийлер -11, дигер миллет векиллеринден бирер нефер) иштирак эткен эди, зира, татар рессамлары озь истидатларына коре серги иштиракчилери арасында биринджи ерде тура эдилер».
Олар арасында сергининъ биринджи мукяфатыны алгъан A. Устаев, А. Ярмухамедов, М. Абселямов (экинджи мукяфат), Халилев, Османов, Асанов, Ягъяев, халкъ усталары А. Къалафатов, А. Эфендиева, Ф. Алиева, А. Мамбетова ве дигерлери барлар.
Сергиде истидатлы къырымтатар авескяр рессамлары да иштирак эттилер, меселя, кочегар Азизов сергиде озюнинъ денъиз пейзажларыны нумайыш этти.
Амет Устаев (1909-1990 сс.) Къырымда Туакъ коюнде догъды, Багъчасарайдаки амелий санат бедиий техникумыны (1926-1929) битирди.
Онынъ иджады амелий санатнен сынъырланмады, о, потретлер, пейзажларны меракънен чыза эди.
Иджадынынъ ильк девирлерине аит эсерлеринден бири — «Багъчасарай чешмеси», бу татар турмушындан алынгъан сюжетли бир левха олып, онда чешмеден сув алгъан яш къызлар тасвир этиле.
Окъувны битирген сонъ Устаевни такъсимат боюнджа Къазахистангъа ёллайлар, анда о килим токъумаджылыкъ фабрикасында рессам олып чалыша, къазах орьнеклерини огрене, сюжетли ве орнаменталь килимлернинъ эскизлерини ярата.
B. И. Лениннинъ портретинен олгъан килим онынъ эскизи боюнджа токъулгъандыр.
1934 сенеси о, тувгъан кою Туакъкъа къайтып келе, мында о, провинциаль рессам аятыны кечире ве эсасен сюслендириджилик фаалиетинен огъраша, тюкянлар, къавеханелер, клублар ичюн плакатлар чыза, бундан да гъайры о бир сыра ресимлер, пейзажлар, койдешлерининъ портретлерини чыза.
А. Устаевни Врубельнен къыяс эткен А. Полкановнынъ къайд эткенине коре, о, «алельхусус истидат саиби» эди.
Онынъ энъ эмиетли эсери «Беязгвардияджыларны татар коюнден къувув» полотносы акъкъында малюматлар сакъланып къалгъандыр, баталист-рессам Н. С. Самокиш онынъ бу эсерине юксек къыймет кескен эди (бу эсер акъкъында тафсилятлы материал А. Полкановнынъ шу макъалесинде бар).
1935 сенеси Устаев Акъмесжитке коче, Къырым драма виляет театринде декоратор олып чалыша, Пионерлер эвинде изостудиягъа реберлик япа, Къырым Рессамлары бирлигини мейдангъа кетирюв боюнджа тешкилий комитетнинъ ишинде иштирак эте.
Онынъ бу девирге аит кунь мевзусында яратылгъан пек чокъ сиясий плакатлары, пейзажлары, натурадан чызып алгъан ресимлери, портретлер бар.
Устаевнинъ сюргюнликтен эвель яраткъан эмиетли эсерлери арасында «Халкъ кедайы Джангъазы Шерфединовнынъ портрети» (1939 с.) бар.
Бу эсер Москвада (1939 с.) отькерильген Бутюниттифакъ бедиий сергисинде нумайыш этильди.
Портретнинъ ялынъыз «Творчество» меджмуасындаки репродукциялары сакълангъан, деп эсап этилип келине эди.
Лякин бугуньде бизим элимизде портретнинъ ягълы боя ве къуршун къалемнен япылгъан эки оригиналь нусхасы бар.
Портрет реалистик тасвират ананелеринде, гузель ве профессионалликнен япылгъан.
Портретте чал сакъаллы къарт тасвир этильген, онынъ манълайында терен бурюшюклер бар,чатыкъ къашлары астындаки яныкъчан козьлеринде кери дёнмейджек дереджеде гъайып этильген медениетке нисбетен яныкъ, келеджек фаджиаларны сезгендай бир бакъыш къатып къалгъан
Затен, къырымлы рессамлар арасында портрет жанры пек популяр бир жанр дегиль эди, онынъ иле пек аз адам огъраша эди.
Устаевнинъ сакъланып къалгъан эсерлери бунынъ иле къыйметлидир.
«Кунешнен айдынлатылгъан эмен» этюдны дженктен эвель яраткъан ве Н. С. Самокишке багъышлагъан эди.
1950-нджи сенелернинъ сонъларына аит аквареллери сюргюнликте яратылгъан эди, Сюрпонликте рессам Озьбекистанда ве Къазахистанда яшады.
Онынъ «Саба», «Танъ маалиндеки шеэр», «Пиала ичиндеки нар» киби ишлери ал-азырда Симферопольде къырымтатар санаты музейининъ коллекцинсында булуна.
Даа кеченлерде белли олды ки, Амет Устаевнинъ бир къач иши — «Дагъ озени», «Денъиз ялысы», «Къырым пейзажы», «Дагъ ёлу» (1940 с.) киби ишлери Симферополь бедиий музейининъ фондларында узакъ йыллар девамында сакъланып кельгенлер.
Амет Устаев 1990 сенеси Чимкент шеэринде вефат этти.
Къырымтатар тасвирий санатында корюмли сымалардан бири Абий Ярмухамедов эди.
А. Полканов оны Къырымнынъ биринджи миллий рессамы деп къайд эте.
Мевджут малюматларгъа коре, о, профессиональ тасиль алмагъан.
1917 сенеси Ярмухамедов Харьковда оперетта труппасы декораторынынъ ярдымджысы оларакъ, сонъра Кавказда ве Къырымда театр декораторы вазифесинде чалышкъан.
Бир къач вакъыт Москвада ВХУТЕМАСта окъугъан, сонъра маддий вазиети агъыр олгъаны себебинден Евпаториягъа къайтып кельген ве мында оформитель олып чалышкъан.
Севастополь картиналар галереясында Ярмухамедовнынъ эки эсери сакъланып къалгъан, Зан этсек бу эсерлер «Совет Къырымынынъ 10 йыллыгъы» сергиси (1930 с.) отькерильген сонъ къалып кеткен олсалар керек, сергиде бу ишлер мукяфат иле такъдирленген эдилер.
Ярмухамедов 1935 сенеси Москвада Шаркъ санатлары девлет музейинде отькерильген «Совет Къырымынынъ санаты» адлы нуфузлы сергиде иштирак этмеге изини олгъан екяне къырымтатар рессамы эди (ялынъыз онынъ ады Москвада нешир олунгъан серги каталогында сакъланып къалгъандыр).
«Татар тою» полотносы этнографик-тасвир ёнелишинде ишленильген олып, онда татар турмушынынъ энъ индже джеэтлери буюк бир дикъкъат ве меракънен язылгъандыр.
Биз онда кунеш нурлары ичине комюлип кеткен татар эвининъ ички азбарыны коремиз, мында эр шей мусафирлерни къабул этип алмакъ ичюн азыр туралар, килимлер тёшельген, одалар тертипке чекильген.
Авескяр рессам шу полотнода Къырымнынъ яз кунюни тасвирлеген, нурларнынъ акъымларыны, енгиль, буллюр кольгелерни буюк бир инандырыджы шекильде чызгъан.
Полотно къурулышынджа саде ве енгиль, кейфче сакин ве джыллы.
«Шаркъ социализмде» картинасы башкъаджа къурулгъан, о рессамнынъ Къырымдаки социалистик янъарувлар нисбетен котеринки пафосынен синъирильген.
Бу бир чокъ зиялы адамларынынъ мийлерини бийлеген озь девирине типик олгъан бир утопиядыр.
Мында рессам адамлары бахтлы яшагъан, чечекленген, сербест Къырым акъкъындаки озь фантазиясыны тасвирлеген.
Авропаджасына ве шаркъчасына кийинген адамлар айдын галерея ичинде юрелер ве бири-бирилеринен джыллы субетлешелер.
Биринджи бакъышта, бу курорт аятындан бир левха олып корюне, лякин бу муэллифнинъ — «халкълар дайиси» тарафындан ишандырылгъан янъы джемиет акъкъындаки арзусыдыр — картинанынъ сагъ кошесинде Сталиннинъ къоджаман портрети ерлештирильген.
Полотнонынъ тасвират дегерликлери буюк меракъ догъуралар: «Татар тою»нда олгъан айдынлыкъ ве ава дуйгъусы мында буюк бир къувет иле косьтерильген.
Дерсинъ кунеш нурлары картина делип, аркаданынъ ажурлыгъыны, мимарджылыкъ конструкциясынынъ мухтешемлигини къайд этип ресимге айрыджа бир сюс бермектелер.
А. Ярмухамедовнынъ картиналары онынъ пленер тасвиратынынъ буюк устасы олгъаныны косьтерелер.
Рессамнынъ энъ мешур эсерлери арасында «Помещикнинъ багъчасында», «Дагълы чобаннынъ оюны», «Мамай таш къобаларында ишчилерни къуршунгъа тизюв» мевджутлар.
1936 сенесинден сонъ рессам акъкъында малюмат ич бир ерде корюнмей.
Къырым медениетининъ XX асырнынъ биринджи ярысына даир тарихында бойле къатиетликнен «сусув суикъастыны» косьтерген мисаллер пек чокълар.
Эвеллери мешур олгъан нидженидже буюк усталар акъкъында дирем-дирем топланылгъан малюматлар акъкъында пек аз шей билемиз.
Симферополь бедиий музейининъ, Симферополь улькешынаслыкъ музейининъ фондларында Тохтар Афузовнынъ (1900-1942 сс.) яраткъан полотнолары чокъ йыллар девамында ят козьлерден сакъланып келинген.
Даа кеченлерде олар сейирджилер ве мутехассысларнынъ дикъатына авале этильдилер.
Афузовнынъ «Ай-Петри» (1935 с.), «Кунеш бата» (1937 с.), «Денъиз» (1940 с.,) киби дагъ ве денъиз пейзажлары; «Балыкъчынынъ эвчиги» (1935 с.), «Ай ярыгъындаки эвчик» (1939 с.), «Ореандадаки лагерь» (1940 с.) киби Къырымнынъ джыллылыкъ ве незакетлик иле чызылгъан корюнишлери; «Астралар» (1935 с.), «Чечеклернен натюрморт» (1940 с.), «Вишнелернен натюрморт» (1940 с.) киби айдын, номай, зенгин ренкли натюрмортлары онынъ озьгюн истидат саиби олгъан рессам олгъаны, Москвада В. Мешковнынъ студиясында къавий профессиональ мектеп корьгени акъкъында делялет бермектелер.
Рессамнынъ аяты 1942 сенеси узюльди, оны фашистлер атып ольдюрдилер.
Москвадаки Строганов бедиий-санайы окъув юртунынъ мезуны рессам Абдулла Лятиф-заденинъ (1888-1955 сс.) аяты ве фаалиети акъкъында пек аз малюмат сакъланып къалгъандыр.
1921-1924 сенелеринде о, Багъчасарай музейининъ Коккозьдеки филиалынынъ (Юсупов сарайы) козетиджиси (я да мудири), сонъра мектепте ресим ве чызувдан дерс берди.
1930 сенеси антисовет фаалиети ичюн якъаланды ве Къырымдан сюргюн этильген эди.
Омрюнинъ 14 йылыны сталин лагерьлеринде кечирди.
Якъалагъанларында онынъ пек чокъ ресимлери, эскизлери мусадере этильген эди, оларнынъ такъдирлери акъкъында ич бир шей белли дегиль.
Онынъ иджады акъкъында ялынъыз онынъ сой-сопларында сакъланып къалгъан он дане къара-беяз фоторепродукцияларгъа бакъып бир де-бир шей айтмакъ мумкюн.
Бу фоторепродукцияларда миллий урбалар кийген къызлар, шеэр пейзажы, къырымтатарларнынъ турмуш эшьялары ве халкъ костюмлери тасвир этильген.
Онынъ «Кечмишнинъ игренч типлери» серлевалы графика усулынен чызылгъан сатирик портретлери меракълыдырлар.
А. Лятиф-заде къалгъан омрюни Харьков областында (Лозовая станциясы) кечирди, сакъатлар артелинде чалышты.
Мухтар Шерфединов (1908-1941 сс.) Багъчасарай шеэриндеки бедиий-санайы мектебининъ мезуны, А. Абиевнинъ джиени.
Бедиий мектепни имтиязлы битирген сонъ, о, Москвадаки мимарджылыкъ институтына окъумагъа кире, институтны битирген сонъ Москвада къала.
Сакъланып къалгъан малюматларгъа коре, Шерфединов аджайип рессам олгъан, джемаат биналарынынъ лейхалары узеринде чалышкъан.
Москвадаки М. Горький адына медениет ве истирахат багъчасы лейхасынынъ муэллифлеринден биридир.
1930-нджы сенелерде мешур украин рессамы, баталь жанрынынъ аджайип устасы, академик Николай Семенович Самокишнинъ студиясы Къырымнынъ бедиий аятында айрыджа роль ойнагъандыр.
Бу студия сонърадан Н. С. Самокиш адына Симферополь рессамлыкъ техникумына (ал-азырда окъув юрту) чевириле.
Дженк арфеси йылларында олгъан къырымтатар рессамларынынъ эксериети шу студиянынъ мезунларыдыр.
Н. С. Самокиш Симферопольде 1918 сенесинден берли яшай эди.
О, къырымтатарларны пек урьмет эте ве шунынъ ичюн де къырымтатар халкъынынъ фаджиалы тарихы оны эр даим раатсызлап тура эди.
О, Къырым халкъынынъ такъдирине нисбетен олгъан озь мунасебетини бир сыра тарихий эсерлеринде («1921-22 сенелеринде Къырымда ачлыкъ») акс эттирди.
«Къырымтатарларнынъ иджрети» (1934 с.) картинасында исе рессам татарларнынъ тувгъан топракъны буюк яныкъ иле терк этеяткъанларыны тасвирледи.
Картина Симферополь бедиий музейинде нумайыш этильген эди.
Ресимде денъиз ялысында елькенли гемини беклеп тургъан меджбурий кочьменлерни коремиз.
Даа якъында денъиз ялысындан айырылгъан дигер геми уфукъкъа догъру ёл ала.
Ресимнинъ ог планында, сагъ тарафта — темсилий бир левха — ватаныны терк этеяткъан адий татар койлюси ве онынъ янъы шорбаджысы рус помещиги арасындаки «лал» субет.
Татар койлюсининъ башы яры эгик (озь топрагъына башыны эгген), экинджиси — аякъларыны ерге тиреп киббар тура (биревнинъ топрагъында).
Помещикнинъ мухтешем антерли рефикъасы лорнетини козьлерине кетирип, ватанларыны терк этеяткъанларнынъ гемиге бир къалабалыкъ халинде минеяткъанларыны сейир эте.
Рессам къырымтатар халкъынынъ тарихындаки энъ фаджиалы моментлерден бирини акс эттирген: адамлар тувгъан топракъларыны терк эткенлери етмегени киби, гемилер озь когертелерине къарардан зияде чокъ адам алгъанлары себебинден шу адамларнынъ чокъусы сув ёлунда эляк ола эдилер.
Къара денъизнинъ далгъалары юзлернен, бинълернен джесетлерни Къырым ялысына кетирип быракъа эдилер.
Истидаты Аллахтан олгъан ве кендисине буюк умютлер беслеткен Шевкет Къадри-заде мешур рессам ола билир эди (о, 1908 сенеси Тавдайыр коюнде дюньягъа кельди).
Къырымтатар эдебиятынынъ классик шаири, гузель ресимлер чызгъан Абдураман Къадри-заденинъ огълу.
Затен, Шевкет пейзажларны пек гузель чыза эди.
Онынъ рус тасвираты классиклерининъ ишлеринден япкъан копиялары озьлерининъ там эда этильмелери ве техникий севиелеринен айырылып туралар.
Теэссюф ки, онынъ омрию пек къыскъа олды.
1931 сенеси Къызыл ордуда хызмет эткенде Чугуев дживарларында отькерильген талимат вакътында эляк олды.
Бугуньде-бугунь Шевкетнинъ Симферополь бедиий окъув юртунда окъугъан торуны Зубеир Къадри-заде яхшы рессам олып етишир, деп умют этиле.
Къырымтатар опера театрининъ солисти (1937 с.), рессам Мемет Абселямов (1911-1988 сс.) Симферопольде Н. С. Самокишнинъ студиясында окъуды (1934 с.).
Истидатлы рессамны Лениграддаки Санат институтына окъумагъа ёллайлар, лякин о бу теклифни къабул этмей ве Къырымда къала.
Абселямовнынъ 30-нджы сенелерде чызгъан боялы ресимлери Къырымдаки социалистик денъишмелернен сыкъы багълыдыр — «Татар кою Ускутте бол яшайыш» (1935 с.), «Ишчилер кошеси» (1935 с.) булар джумлесиндендир.
1944 сенеси Абселямов бутюн халкъынен берабер Къырымдан сюргюн этиле.
0 Таджикистангъа тюше.
Джумхуриет ве Бутюниттифакъ сергилерининъ иштиракчиси, 1958 сенесинден СССР Рессамлары бирлигининъ азасы, о, пейзаж жанрында иджат эткен рессам оларакъ танылды.
Онынъ «Кунешли кунь» (1947 с.), «Саба» (1955 с.), «Кузь» (1956 с.), «Таджикистанда баарь» (1962 с.), «Къырмызы дамлар» (1979 с.) киби пейзаж эсерлери булар джумлесиндендир.
Абселямовнынъ энъ севген мевзуларындан бири бу Къырым табиаты эди — «Къырымда яз геджеси» (1958 с.), «Къырымнынъ къара сельбилери» (1958 с.), «Гурзуф» (1980 с.), «Танъ» (1983 с.), «Сонъки нур» (1984 с.) «Баарь» (1985 с.) киби эсерлер бу тюркюмдендир.
Рессам та 30-нджы сенелерде энди иджат этти («Янъы Ускут», 1936 с.).
Онынъ пейзажлары аджайип шаиранелигинен айырылып туралар, олар айдын ве колорит боюнджа назиклер, оларда ялынъыз Къырым табиатынынъ дюльберлиги дегиль, оларда муэллифнинъ севгиси ве къуванчы озь аксини тапкъанлар.
Фарит Ильясов (1915-1944 сс.) Башкъыртистанда догъды.
Бойле олгъанына бакъмадан о да къырымтатар рессамынынъ аджджы такъдиринден татып бакъты.
Къазан бедиий окъув юртунынъ мезуны (1934 с.) олгъан Ф. Ильясов Татаристан АССР Совет рессамлары бирлигини тешкиль этюв ишлеринде фааль иштирак этти, 1936 сенесинден шу Бирликнинъ реисининъ муавини вазифесинде булунды.
Онынъ Къазан девриндеки иджады акъкъында ялынъыз каталогларда къалгъан малюматлардан бильмек мумкюн (график табакълар, портретлер, олар арасында бестекяр Н. Жигановнынъ портрети).
1940 сенесинде «Совет Къырымына 20 йыл» юбилей сергисинде онынъ «Горький теселлиде» картинасы нумайыш этильген эди, рессамнынъ «Татар коюнде Къызыл Ордугъа озгъарув» картинасы анъып кечиле.
Эки кере якъаланды — башта Къазанда (о вакъыт онынъ якъасыны тез бошагъан эдилер), сонъра Къырымда, 1944 сенесинде якъалагъан эдилер.
%Бундан сонъ аяты акъкъында ич бир шей белли дегиль.
Дженк арфесиндеки сенелерде Къырымда олгъан медений аяты акъкъында биз къырымлы санатшынас ве музей хадими А. Полкановнынъ ишлеринден анълай билемиз.
А. Полканов меджмуа ве газеталарда рус ве украин усталары акъкъында язып дердж эттирген къырымтатар рессамларынынъ адларыны анъа, рессамларнынъ ишлеринде тувгüан турмушкъа ве табиаткъа нисбетен олгъан севгилерини къайд этип кече.
Къырым медениети бир чокъ джеэттен А. Полкановгъа ёкъ этилювге укюм этильген базы бир бедиий коллекцияларнынъ сакъланып къалгъаны ичюн миннетдарлыкъ бильдирмели.
Рессам Шамиль Муратов акъкъында ялынъыз онынъ 1944 сенеси сюргюнлик вакътында Къырымда олмагъаны, ве о джумхуриет ве Бутюниттифакъ сергилерининъ иштиракчиси олгъаны акъкъындаки малюматлар бар.
Рессам ве языджы Эннан Алимовнынъ (1912-1941 сс.) иджадий аяты пек къыскъа олды.
О, 1936 сенеси Симферополь бедиий техникумыны битирди ве шу сенеси де шу техникумнынъ директоры вазифесине тайин этильди.
1941 сенеси Донбас ичюн урушларда эляк олды.
Онынъ ресимлери бизге «Яш къувет», «Комсомольськая правда» киби газеталарда (1933-36 сс.) дердж олунгъан репродукциялардан беллидир.
Оларнынъ арасында «Юзюмджи къыз», «Орманда танъ», «Къайтарма» ойнаяткъан къыз» репродукциялары бар.
Дженктен эвельки рессамлар несилинден олгъан, сюргюнликтен Къырымгъа къайтып кельген екяне къырымтатар рессамы Сеитхалиль Османовдыр (1919-1994 сс.).
Онынъ иджадий фаалиети актёрлыкътан башланды.
%О, Симферопольдеки (1937 с.). театр санаты техникумыны битирди, ве айны шу сенесинден башлап Н. С. Самокишнинъ бедиий студиясына къатнады.
1943 сенесинедже С. Османов Къырымтатар драма театринде артист ве режиссёр олып чалышты, рессам оларакъ о бир сыра спектакллер саналаштырды.
Османов профессиональ тасвиратнен ялынъыз сюргюнлик ерлеринде огърашып башлады.
Театрде роллерни иджра этти, ве айны заманда Таджикистан Бедиий фондунда (Ленинабад) чалышты, джумхуриет ве Бутюниттифакъ сергилерде иштирак этти.
С. Османов 1962 сенесинден СССР Рессамлары бирлигининъ азасыдыр.
С. Османовнынъ картиналары АКъШ, Русие, Япония, Тюркие, Польшада шахсий коллекцияларда булуналар.
Буларнынъ эксериети ягълы боянен язылгъан пейзажлар ве натюрмортлардыр («Хризантемалар», «Къырмызы гуль», 1980 с.).
Лякин онынъ 1980-нджи сенелердеки энъ яхшы эсерлери арасында къырымтатар зиялылары векиллеринден языджы Эшреф Шемьи-заденинъ (1980 с.) ве бестекяр Ильяс Бахшышнынъ (1986 с.) портретлери де бар.
Бу эсерлер сейирджини башта бир портретлер къараманларынынъ ичерики дегерликлери меарет иле акс эттирильгенлеринен озюне джельп этелер.
Бутюн бир халкънынъ сиясий къувгъунлыкъларгъа огъратылгъан бир шараитлерде онынъ энъ яхшы векиллери озь истидатларынынъ танылмасына ирише бильгенлерини косьтермек муэллиф ичюн гъает муим эди.
«Эльмира» (1983 с.) портретинде рессам замандашымыз олгъан дюльбер ве зекий, ичерики дюньясы котеринки ве шаиране олгъан къырымтатар къадынынынъ идеалыны косьтермеге арекет эткен.
Керчек, онынъ базы бир портретлерине ялынъыз тышкъы эффектлер, насылдыр бир театраллыкъ хастыр, бу о рессамнынъ актёрлыкъ фаалиетинен багълы ола биле.
Османовнынъ иджадында муим мевзулардан бири бу Къырым мевзусыдыр.
Тарихий ватангъа келип кетювлер онъа пейзажларны яратмагъа бир сильтем берди, рессам озь пейзажларында Къырымны хатырада къалдыраджакъ манзараларыны («Аю-Дагъ», «Чеховнынъ Гурзуфтаки эвчиги», «Денъиз ве къаялар», 1982 с.) акс эттирди.
«Къырымнынъ ялыбоюндаки гедже» (1983 с.) пейзажында рессам Аю-дагънынъ панорамалы манзарасыны тасвирледи.
Ялыбоюндаки джапларгъа устюнде яйылып кеткен эвчиклернинъ гедже маалинде пенджерелеринден ышыкъ сепип туралар ве денъизнинъ тынч суву устюнде узанып кеткен айнынъ ышыгъы инсанны мефтюн этелер ве оны тувгъан саиллерге къайтмагъа чагъыралар.
С.Османов 1988 сенеси Къырымгъа къайтып кельген сонъ бир кереден фааль иджадий ишнен огърашып башлады, къырымтатар медениетининъ мешур эрбаплары И. Гаспринский, Н. Челебиджихан, Б. Чобан-заде, У. Ипчи киби эрбапларына багъышланып отькерильген юбилей тантаналарыны яраштырув ишлеринен огърашты.
1990-нджы сенелерде рессамнынъ Алуштада (1991 с.) ве Симферопольде (1994 с.) шахсий сергилери отькерильди.
Онынъ Къырым деврине аит ягълы боянен язылгъан ресимлери эсасен пейзаж ве натюрморт жанрларында эда этильгендирлер.
Пейзажларнынъ 1980-нджи сенелерде олгъан эллегик кейфлери 1990-нджы сенелердеки ишлеринде эеджанлы-патетик кейфлернен денъише.
Рессам ватангъа къайтып кельген сонъ оны ойле бир кейфлер сарып алдылар ки, олар догъаяткъан кунешнинъ гульгюли нурларынен айдынлатылгъан, ялыдаки къаяларгъа урулгъан Къара денъиз далгъаларында озь аксини булдылар.
%Дженктен эвель иджат эткен къырымтатар рессамлары джюмлесине къарасувбазарлы Решид Челебийевни де къошмакъ лязым.
%Къырымтатар девлет театри ачылгъан куньден (1923) башлап шу театрде рессам ве актёр олып чалышкъан (251.20-нджи саифе.)
%Бу адам Багъчасарай музейининъ директоры Усеин Боданинский Къырым бойлап тешкилятландыргъаны мешур этнографик экспедитсия тасвирлейиджи рессам сыфатында иштирак этти.
%Р.Челебиевнынъ ресимлери шимди Багъчасарай тарихий-медений заповеднигининъ фондларында сакъланалар.
%Багъчасарай районынынъ Теберти коюнде догъгъан Эмир-Амет Париков да 1920-1930-нджы сенелерде танылгъан пейзаж усталарындан бириси эди.
%Е-А Париков 1924 сенеси Багъчасарайдаки бедиий-санайы техникумны битирген сонъ рессам эм де кемик ве агъач устюнде оймаджы дипломны алды.
%О, озюни СССР Рессамлар академиясынынъ мухбир азасы Усеин Боданинский шегирти, деп сая эди.
%Лякин 20-нджы сенелернинъ экинджи ярысында профессиональ артистликке зияде берилген Париков рессамлыкъ ишини четке сюре.
%Белли бир вакъыттан сонъ мешур къырымтатар комик артистине чевириле.
%Е-А Париков 1936 сенеси вефат этти.
%Акъмесджитнинъ Субхи сокъагъындаки къырымтатар мерзалыгъында дефин олунды.
### 2.2. 1950-1980-нджи ЙЫЛЛАРДА КЪЫРЫМТАТАР ТАСВИРИЙ САНАТЫ
Къырымтатар тасвирии санатынынъ тикленюв ве инкишаф этмесининъ экинджи девири 50-80-нджи сенелерге догъру кельди.
Бу девирде къырымтатарларнынъ эсас къысмы Озьбекистаннынъ территориясында яшай эди.
Э. Къудусовнынъ къайд эткенине коре, сюргюнлик йылларында бекленильмеген адисе юзь берди: «къырымтатарлар дигер тюркий тилли халкълар арасында синъип, ер юзюнден ве джианнынъ этник харитасындан ёкъ олып кетмек ерине, озь миллий индивидуалликлерини сакълап къалмакънен бирликте аяткъа чыдамлылыкъларыны нумайыш эттилер...джианнынъ энъ бильгили халкълары сырасына кече бильдилер».
Иджадий ёллары Къырымда башлагъан бир сыра къырымтатар усталары озьлерини онынъ тышында косьтере бильдилер, танылув ве унванларгъа саип чыкъа бильдилер.
Меселя, рессам Кязим Эминов Озьбекистан ССРде нам къазангъан санат эрбабы унваныны биринджилер сырасында алгъандыр.
Алуштада догъгъан К. Эминов (1928-1976 сс.) рессамлыкъ тасилини Н. С. Самокишнинъ студиясында башлагъандыр (та 1939 сенеси о, балалар иджады олимпиадасында иштирак этип 1-нджи мукяфатны алгъан эди).
1946 сенеси энди сюргюнликте К. Эминов Самаркъанд бедиий окъув юртунынъ 2-нджи курсына окъумагъа кирди, лякин арадан бир йыл кечкен сонъ ОНЫ МИЛЛИЙ менсюплиги ичюн окъув юртундан чыкъаралар, бундан сонъ о Ташкентке келе ве 1953 сенеси П. Беньков адына Джумхуриет бедиий окъув юртуны аля ишаретлернен битире.
К. Эминов 1954 сенесинден башлап мунтазам суретте джумхуриет ве бутюниттифакъ сергилеринде иштирак этип келе.
1955 сенеси оны СССР Рессамлары бирлигине къабул этелер.
Баягъы йыллар девамында Ташкент педагогика институтынынъ бедиий графика болюгинде оджа олып чалыша.
Амет Къалафатовнынъ тувгъаны олгъан К. Эминов аньаневий къырымтатар санатыны пек севе ве оны теренден ис эте, эвельки медениетни гъайрыдан джанландырмакъны арзулай эди.
Ватандан изакъ яшаса да, о, Озьбекистанны джандан севип къалды.
Озьбек топрагъынынъ инсанларыны шерефлеген, онынъ тарихына багъышлангъан бир чокъ аджайип эсерлер яратты: «Учакъ учып кечти» (1960 с.), «Фрунзе ве Миршарапов» (1960 с.), «Къарылгъач» (1961 с.), «Чырчыкъ вадийси» (1969 с.), «Чарвакъ» триптих («Уянув», «Эмек», «Раатлыкъ».1972 с.), «Паркент акъсакъаллары» (1974 с.).
1970-нджи сенелерде Къырым мемуриетининъ къаршылыкъ косьтергенине бакъмадан, Къырымгъа эки кере келип кетти.
Иджадынынъ сонъки девири (1970-1976 сс.) рессамнынъ озь тувгъан топрагъына олгъан севгисинен ашлангъан истидатынынъ бар кучьнен чечекленмесинен къайд этильгендир.
Эминов Къырым мотивлери боюнджа 30-гъа якъын пейзаж яраткъандыр, оларнынъ арасында «Дженюп масалы.Аю-Дагъ.Къырым» (1973 с.), «Гурзуф.Зейтунлар.» (1970 с.) киби пейзажлары да бар.
Бу серияда яратылгъан «Ай-Петри чамлары» (1973 с.) рессамнынъ энъ яхшы эсерлеринден бири сайыла.
Мезкюр картина ал-азырда Ташкент девлет санат музейининъ фондларында булуна.
Аджайип уста-тасвиратчы боялар тилинен озь ватанына олгъан севгисини йырлагъан рессам Эминовнынъ аяты автомобиль къазасы нетиджесинде фаджиалы узюльди.
Улу Ватан дженкининъ иштиракчиси мимар Ирфан Шемсединов Украина Бедиий академиясынынъ фахрий профессоры, деген унван саибидир.
0, 1919 сенеси Кезлевде догъды.
1935-1941 сенелеринде Москвада, Харьковда окъуды.
Дженктен сонъ Украина Бедиий академиясында чалышты, окъутув-иджадий устаханенинъ ребери олды, 200-ден зияде мимар етиштирди.
Шемсединов Хрустальный бурнунда къараман шеэр Севастопольге тикленильген монумент лейхасынынъ, «Къырымтатар халкъына нисбетен 1783-1944 сенелеринде япылгъан сойкъырым къурбанларына» мемориаль абиде лейхасынынъ муэллифидир.
Сонъки йылларда Шемсединов иджаткъа зияде дикъкъат айыра.
Тувгъан Къырымынынъ табиатына багъышлангъан аквареллер тюркюмини яратты: «Багъчасарай сарайы», «Багъчасарайдаки Хан-джами», «Къапсихор.Татар азбарчыгъы», «Къуру-Узень.Татар азбары», «Коктебель.Волошиннинъ эви», «Къарадагъ.Ягъмур алдындан», «Къаялар.Далгъалар», «Кучюк-Узень», «Эрылгъанлар» булар джумлесиндендир.
Муэллиф озюнинъ бу ишлеринде Къырымнынъ дикъкъаткъа ляйыкъ ерлерини тасвирлемекнен бир сырада тувгъан улькесининъ турмушы ве табиатына нисбетен озюнинъ самимий мунасебетини акс эттире.
1997 сенеси Симферопольде Къырымтатар санаты музейи Ирфан Шемсединовнынъ аквареллеринден тертип этильген шахсий сергисини тешкилятландырды.
Бир чокъ къырымтатар рессамлары озь халкъынынъ фаджиалы такъдир ёлларында булунып, кенди истидатларыны толусынен реализлеп оламадылар.
Олар арасында Амди Мустафаев (1918 с.) да бар.
Дженктен эвель Н. Самокиш адына Симферополь бедиий окъув юртунда бир йыл окъуды ,дженкни субай рутбесинде битирди, дженктен сонъ Ташкенттеки П. Беньков адына Джумхуриет бедиий окъув юртуны битирди, яраштырыджылыкъ ишлеринен огърашты ве манзаралы-амелий маллар ичюн орнаменталь ресимлер чызды.
Къырымда 1968 сенесинден берли яшай.
А. Мустафаев тасвирий ресимджиликнен де огъраша, о бир чокъ портретлер, пейзажлар ве натюрмортларнынъ муэллифидир.
Онынъ эсерлери — («Багъчасарай», «Джума-Джами», «Гурзуф», «И.Гаспринскийнинъ портрети», «Рефикъамнынъ портрети», «А.Лятиф-заденинъ портрети») — монументаль, лирик, фельсефеий характер ташыйлар, оларда тувгъан Къырымына севда олгъан, аят ферасетини анълагъан муэллифнинъ нефеси сезилип тура.
Рессам Джевдет Тахтаровнынъ (1926-1998 сс.) такъдири бираз гузельдже олды.
1955 сенеси Ташкенттеки П. Беньков адына Джумхуриет бедиий окъув юртуны битирди ве 25 йыл девамында озьбек телевидениесинде саналаштырыджы-рессам олып чалышты.
О, рессам оларакъ А. Удаловнынъ «Сабыр фильджаны», Ю. Ахунбабаевнинъ «Баба», М. Лермонтовнынъ «Мцыри», Н. Думбадзенинъ «Эбедийлик къануны», бунынъ киби де, «Къарылгъач» видеофильмини саналаштырды.
Пек аджайип тасильге малик олгъан, лякин сюргюнлик шараитлеринде озь истидатыны кереги киби ачып олмагъан Февзи Реджепов (1929-1983 сс.)
Симферопольде Къырым ходжалыкъ институтынынъ ректоры Ариф Алимов ве къырымтатар тили ве эдебияты оджасы Мумине Реджепованынъ къорантасында дюньягъа кельди.
Симферопольде балалар бедиий иджадият студияларына къатнады.
Та балалыкъ чагъында белли рессамларнынъ эсерлерини ягълы боянен чызып копияларыны чыкъара эди.
1946 сенеси эмек ордусындан демобилизация ола ве къорантасы сюргюн этильген Самаркъанд шеэрине келе.
Бедиий фондгъа ишке кире, омрюнинъ сонъунадже мында яшай.
1955 сенеси къырымтатар рессамлары арасында биринджилер сырасында Ташкент бедиий-театр институтына окъумагъа кире ве оны аля ишаретлернен битире.
Оны шу институтта оджа оларакъ къалдырмакъ истейлер.
Лякин о, разы олмай ве Самаркъандгъа къайтып келе, яраштырыджы-рессам сыфатында озь ишини девам эттире.
Онынъ юксек профессиональ усталыгъы акъкъында чечеклернен ве мейваларнен чызгъан натюрмортлар сериясы («Георгиналар ве флоксиналар», «Къарпыз», «Айва», «Юзюм», «Самаркъанд топрагъынынъ джумертлиги»), Самаркъанд дживарларында чызгъан пейзажлары («Агъалыкъ»), эски Самаркъанднынъ мимарджылыкъ абиделерининъ шекиллери, медениет ве санат эрбапларынынъ портретлери айтып туралар.
Тувгъан юртуна багъышлангъан пейзажлары онынъ эсерлери арасында бир кереден айырылып туралар, о, ватаныны бир даа корип оламады.
Озь эсерлерини, меселя, «Гурзуф», «Контрабандистлер», «Къырымтатар либасыны кийген къадын» киби эсерлерини балалыкъ ве осьмюрлик чагъында алгъан теэссуратлары эсасында язгъандыр.
Ф. Реджеповнынъ ишлери Москвада бир чокъ бутюниттифакъ сергилеринде, Ташкент ве Самаркъандда отькерильген джумхуриет сергилеринде нумайыш этильди.
Картиналарынынъ бир къысмыны Самаркъанддаки тарих, медениет ве санат музейи сатын алды.
Санатшынаслыкъ докторы, профессор, Озьбекистан Бедиий академиясынынъ академиги Рафаэль Такташ язгъан ишлеринде Ф. Реджеповнынъ иджадына юксек къыймет кесе.
2001 сенеси Ф. Реджеповнынъ аптеси онынъ эсерлерининъ буюк бир къысмыны Къырымтатар джумхуриет санат музейине бермек ичюн ватангъа алып кельди.
Къырымдан та бала экенлеринден алып чыкъып кетильген истидатлы къырымтатар генчлерининъ иджадий такъдирлери чешит-тюрлю олды.
Оларнынъ арасында Душанбе бедиий окъув юртунынъ мезуны (1955-1960 сс.) Халиль Мемедляев (1937 с.) де бар.
X. Мемедляев 1967 сенесинден Ленинабадда бедиий фондда чалыша ве ленинабадлы генч рессамларнынъ бирлешмесине етекчилик япа.
X. Мемедляевнинъ иджадий меракъларынынъ даиреси гъает кениш ве чешит-тюрлю эди.
Декоратор-рессам, монументалист-рессам X. Мемедляев 1977 сенеси СССР Рессамлары бирлигине къабул этиле — Онынъ иджадында эсас ерни тематик картиналар ве портретлер тута.
70-нджи сенелердеки социалистик реализм усулында яратылгъан эсерлери куньделик эмекни, эмек адамларыны ве Орта Асия табиатынынъ гузеллигини косьтерип турмакъталар, меселя, «Турксиб» (1968 с.), «Арманда» (1970 с.), «Йыр» (1974 с.), «Баарь» (1975 с.), «Аштта тургъан бурав» (1983 с.).
X.Мемедляев 1993 сенеси Къырымгъа къайтып келе, Красногвардейск районындаки Октябрьское къасабасында балалар изостудиясына етекчилик япа.
Иджатнен чокъ огъраша, маневий ве социаль джеэттен эмиетли эсерлер ярата («Дуа», 1995 с., «Багъчасарай», 1997 с.).
1995 ве 2000 сенелери рессамнынъ Симферополь ве Багъчасарай шеэрлеринде шахсий сергилери отькерильди.
Нури Планджиев (1937 с.) Къырымдан сюргюн этильгенде даа бала эди.
Догъма алушталы, oбъектив себеплерге коре профессиональ тасиль аламады.
Лякин Лениграддаки Бедиий академиянынъ мезуны Дмитрий Валерьянович Селянин Нури Планджиевге устазлыкъ япты, онынъ рессам олып етишмесине ярдым этти.
Нури 1944-1969 сенелеринде Ташкент виляетининъ Янъыёл шеэринде яшады, белли рус рессамы И. Бродскийнинъ талебеси Ф. Малкинде тасиль алды.
1975 сенесинден берли Н. Планджиев Мелитополь шеэринде (Запорожье виляети) яшай, шеэр ве джумхуриет сергилеринде иштирак эте.
Онынъ «Ай ярыкъ геджеси» (1962 с.), «Фазанлар учансув янында» (1987 с.), «Къырымдаки сыгъынлар» (1995 с.), «Дагълы Къырым» (1996 с.), «Фазанлар ойнашалар» (1997 с.), «Султан тавугъы» (1997 с.) киби эсерлерде реалистик усул декоратив-фольклор элементлеринен орюлип кетелер (87, с. 39).
Ташкенттеки П. Беньков адына Джумхуриет бедиий окъув юртунынъ мезуны (1955-1961 сс.) рессам Абиб Исмаилов (1939 с.) ал-азырда Самаркъанд шеэринде яшай.
Чокъ йыллар девамында о, Самаркъанддаки орта махсус окъув юртларында оджа олып чалышты.
1975-1980 сенелеринде Самаркъанд шеэрининъ баш рессамы эди.
1962 сенесинден берли А. Исмаилов джумхуриет ве бутюниттифакъ сергилернинъ иштиракчисидир.
1970 сенесинден СССР Рессамлары бирлигининъ азасы.
О, эсасен пейзаж жанрында чалыша, мимарджылыкъ ве лирик пейзажлар ярата, бунынъ киби де интерьерлер ве музей экспонатларыны безетюв ишлеринен огъраша.
Онынъ мешур ишлери арасында «Агъалыкъ.Къыш» (1976 с.), «Меранголь.Талматюш» (1977 с.), «Дагъларда» (1978 с.), «Эски шеэр» (1978 с.), «Самаркъандда къыш» (1980с.), «Регистан» (1985 с.) киби эсерлери бар.
Дженктен эвельки Къырымда догъгъан къырымтатар тасвиратчы-рессамларынынъ джедвели А. Исмаиловнынъ адынен бите.
Къырымтатар тасвирий санаты усталарынынъ дженктен эвельки несилининъ иджады санатшынас-алимлер тарафындан огренилип башламакъта.
Генч къырымтатар санатшынаслыгъы илериде бу тедкъикъатларны девам этерлер, ве шубе ёкъ, толу олмагъан шу джедвельни даа зияде кенишлетирлер.
Сюргюнлик йылларында къырымтатарларнынъ буюк бир къысымы (70%) Озьбекистан территориясында яшай эди, шунынъ ичюн де къырымтатар рессамлар кадрларынынъ шекилленювинде айрыджа эмиетке малик олгъан Озьбекистан бедиий мектебининъ ве онынъ къырымтатар усталарынынъ иджадына косьтерген къоджаман тесирини айрыджа къайд этип кечмек керек.
Юзлернен къырымтатар йигит ве къызлары Ташкент ве Фергъанадаки бедиий окъув юртларында окъудылар.
Ильк къырымтатар эйкельтырашлары (А.Алиев, Ш. Ахтемов), экспозионистлер (А.Сеит-Аметов), гобелен рессамлары (М.Чурлу) пейда олдылар.
Ягълы боянен ресим чызгъан рессамларнынъ буюк бир группасы — тасвиратчылар: Р. Усеинов, А. Бараш; графиклер: 3. Трасинова, Э. Иззетов; кираметчилер: С. Якъубов, И. Аблаев, Ф. Сеитхалилов киби усталар, иште, анда азырланылды.
Къырымтатар рессамларындан бир чокълары Русие ве СНГнинъ етекчи бедиий алий окъув юртларында тасиль алдылар/
И. Шейх-заде, Н. Якъубов — Москвада, Л. Трасинова — Ленинградда, А. Белялов, А. Сейит-Аметов, Р. Нетовкин — Украинада, И. Велиуллаев — Таджикистанда, К. Джеппаров — Гурджистанда окъудылар.
Бу къырымтатар профессиональ санатынынъ эп осеяткъан кейфиетче янъы севиеси акъкъында делялет бермекте.
### 2.3.1989-2001 сенелериндеки къырымтатар тасвирий санаты
1980-нджи сенелернинъ сонълары ве 1990-нджы сенелернинъ башлары къырымтатар медениетининъ ве бу джумледен тасвирий санатнынъ инкишафында янъы баскъычны бельгиледилер.
Бу, башта бир, къырымтатарларнынъ озь ана ватанларына кутьлевий суретте къайтып башламаларынен багълыдыр.
Чешит шеэрлерде яшагъан къырымтатар рессамлары бир чокъ шейлерден, иджадий муамелелерден, миллий тематиканы инкишаф эттирювден марум эдилер.
Энди исе, арадан бу къадар йыл кечкен сонъ, озьлери айдынлыкънен, озьгюнликнен косьтере бильген тамыр миллетнинъ векиллери Къырымда олаяткъан медений джерьянларгъа тесир эте бильмек къуветине малик олдылар.
Миллетнинъ аятындаки радикаль денъишмелер, сиясий аятнынъ активлешмеси, къырымтатар халкъынынъ демократик укъукъ ве сербестликлерге малик олмасы тасвирий санат инкишафынынъ умумий характерине тесир этмейип къалмады.
Бир чокъ рессамлар миллий арекетнинъ фааль иштиракчилери олгъанларындан себеп базыда о айдын ве ачыкъ сиясий характер ташый.
«Янъы территорияларны» менимсев девринде къачынылмаз суретте расткельген бутюн тешкилий меселелерни — мескен, устаханелер меселелерини, ильк сергилерни тешкилятландырув, къырымтатар санатыны тешвикъ этюв, киби меселелерни Къырымтатар халкъы Меджлисининъ къолтутувы алтында олдукъча къыскъа муддетлер ичинде мустакъиль суретте аль этмеге меджбур олдылар.
Къырымгъа сюргюнликтен 264 бинъ къырымтатар къайтып кельди.
Ал-азырда къырымтатарлар Къырым эалисининъ этник теркибинде 12 % тешкиль этелер, лякин бу ракъам эп арта (даа 12 йыл эвельси о аман-аман 0,1 % тешкиль эте эди).
Уста ве рессамларнынъ ватангъа къайтув джерьянлары 1991 сенесининъ март айындан, яни И. Гаспринскийнинъ 140 йыллыгъына багъышланып отькерильген Халкъара конференциянынъ ачылувына къарарлаштырылып, Симферопольде тешкилятландырылгъан къырымтатар рессамларынынъ Биринджи (февраль, 1990) бутюниттифакъ ве Экинджи бутюниттифакъ сергилеринден сонъ башлап фааллешти.
Сергиде иштирак этмек ичюн Къырымда ве онынъ тышында яшагъан къырымтатар рессамлары давет этильдилер.
Бу вакъиадан эвель, 1990 сенесининъ майыс айында Симферопольде Къырымнынъ дженктен сонъки тарихында ильк кере къырымтатар рессамларынынъ Биринджи бутюниттифакъ сергиси отькерильди, сергиде энди Къырымгъа къайтып кельген усталар ве даа сюргюнлик ерлеринде яшагъан рессамлар иштирак эттилер.
Къырымтатар рессамларынынъ биринджи сергиси отькерильген сонъ 1993 сенесининъ бааринде ве 1994 сенеси майыс 14-те янъы сергилер тешкилятландырылдылар.
Группалы сергилернен бир сырада Къырымнынъ дигер шеэрлеринде ве онынъ тышында белли усталар М. Чурлунынъ, Р. Нетовкиннинъ, Р. Усеиновнынъ, 3. Трасинованынъ, С. Омановнынъ, А. Барашнынъ, Н. Якъубовнынъ, И. Нафиевнинъ, И. Аблаев ве дигерлерининъ шахсий сергилери отькерильди.
Орта эсапнен аладжакъ олсакъ, 1995 сенесинден башлап эр йыл Къырымда ве онынъ тышында къырымтатар рессамларынынъ группалы ве шахсий 10-15 сергиси отькериле.
Къырымтатар рессамларынынъ сергилери къырымтатар тасвирий санатынынъ пекинмеси ве илерилемеси ичюн девлет ве ичтимаий базаны яратмагъа догърултылгъан буюк тешкилий ишлерни башламагъа башлангъыч къойдылар.
1990-нджы сенелернинъ башларында Къырымтатар медениетини гъайрыдан джанландырув боюнджа кординацион меркез, сонърадан исе Къырымтатар медениет вакъуфы мейдангъа кетирильди.
1992 сенеси Къырымтатар рессамларынынъ ассоциациясы ресмий суретте джедвельге алынды.
Формаль суретте алгъанда онынъ тесис этиджиси Къырым Мухтар Джумхуриети теркибиндеки Сюргюн олунгъан халкъларнынъ ишлери боюнджа девлет комитети, лякин Ассоциациягъа девлет тарафындан къолтутув нольге тенъ келе.
Генч тешкилятнынъ алдында тургъан бутюн тешкилий меселелерни онынъ етекчилерине, къырымтатар зиялыларынынъ векиллерине аль этмеге сыра кельди.
1992 сенесинден Асссоциациянынъ реиси оларакъ рессам Э. Изетов чалыша эди.
Ялынъыз 1994-1995 сенелеринде Э. Изетов Озьбекистангъа кеткени себебинден, Ассоциациягъа бу девир ичинде И. Шейх-заде, Ф. Асанова, М. Чурлу етекчилик яптылар.
Ассоциациянынъ кечкен девирдеки фаалиетине козь ташлар экенмиз, о Къырымда, Украина ве четеллерде джеми оларакъ 90-дан зияде серги отькерди.
Ассоциациянен бир вакъытта Къырымтатар миллий галереясы да тесис этильген эди.
1992-1993 сенелеринде галерея Къырымтатар медениетини гъайрыдан джанландырув боюнджа координацион меркезнинъ теркибинде фаалиет косьтерди, экспонатлар Симферополь бедиий музейинде сакъланылды.
1993 сенесининъ август айындан 1997 сенесиндже галереянынъ фаалиетине ве онынъ фондларыны шекиллендирюв ишлерине Къырымтатар рессамлары Ассоциациясы етекчилик япты.
1990-нджы сенелернинъ экинджи ярысында галерея Къырымтатар тасвирий санаты музейине чевирильди ве теркибине башта болюк, сонъра исе филиал оларакъ Джумхуриет къырымтатар китапханесининъ (И.Гаспринский адына ДжКъК) теркибине кирсетильди.
2000 сенесининъ январь айындан музейнинъ статусы юксельди.
Ал-азырда о — Джумхуриет къырымтатар санаты музейи статусына маликтир.
Музейнинъ тешкилятландырылмасы та ХIХ-ХХ асырларнынъ кесишкен девиринде У. Боданинский ве О. Акъчокъракълы тарафындан башланылгъан къырымтатар санатшынаслыгъы ильмий мектебининъ темеллерини профессиональ суретте къоймагъа имкянлар бере.
Музей дирекциясынынъ фикриндже о санатшынаслыкъ боюнджа миллий меркез олмалы.
Бутюн бу тешкилий тедбирлернинъ амельге кечирильмеси, бойле алларда ола тургъан муреккепликлернен, рессамлар ве акимиет органлары арасындаки конфликтлернен озгъарылып турды.
Шу ери къуванчлы ки, къырымтатар рессамлары авдетининъ ильк йылларындан башлап Къырымнынъ бедиий сымасыны шекиллендирген ве бельгилеген иджадий къувет олгъанларыны тасдикълай бильдилер.
Бундан да гъайры, къырымтатар санаты джиангъа танытылып башланды.
Къырымтатар рессамларынынъ группалы ве шахсий сергилери Москвада, Петербургда Тюркиеде, Алманияда отькерильди.
Меселя, 1994 сенеси Дуйсбург шеэринде (Алмания) «Къырымтатар санаты.
Авропагъа алып чыкъкъан агъыр ёл» сергиси отькерильди, сонъра онынъ эсас къысымы Кёльндеки Хунген къасырында нумайыш этильди.
Ал-азырки вакъытта къырымтатар рессамларынынъ сергилери Къырымда, Украинада, Тюркиеде, Алманияда, Полонияда, Романияда, Русиеде ве Озьбекистанда мувафакъиетнен отькерильмектелер.
Бугуньде-бугунь къырымтатар тасвирий санаты агъыр вакъытларыны яшап кечирмекте.
Ве, бунынъ себеби ялынъыз бир чокъ рессамларнынъ турмуш меселелери аля даа чезильмегенинде дегиль.
Онларнен йыллар девамындаки репрессиялар, такъиплер, махсус сусувлар къырымтатарларнынъ медениетине меракъны о дередже арттырдылар ки, бедиий эсерлерни сечип алув механизми ве тенкъит зайыфлашып кетмекте.
Сергилернинъ тешкилятчылары эр анги иджадий тешеббюсни селямлайлар, базыда исе усталыкъ ве иджраджылыкъ севиелерине коре фаркъ эткен картиналардан экспозициялар тешкиль этелер.
Бу земаневий къырымтатар тасвирий санатынынъ инкишаф тенденцияларына нисбетен сахте къыймет кесювлерге алып келе биле.
Шунынъ ичюн де земаневий къырымтатар рессамларынынъ иджадыны талиль эткенде къатты объектив янашув талап олуна.
%#### 2.3.1. РЕССАМЛЫКЪ
Юкъарыда къайд этильгени киби, земаневий къырымтатар тасвират, графика, скульптура усталары озь тасилини Озьбекстаннынъ бедиий окъув юртларында алдылар.
Оларнынъ арасында Къырымнынъ етекчи тасвиратчы-рессамы Рамазан Усеинов да бар.
О, 1949 сенеси Самаркъандда догъды.
1971 сенеси Ташкентте П. Беньков адына Джумхуриет бедиий окъув юртунынъ тасвират болюгини битирди.
Окъув юртундан алгъан ёлланмасы боюнджа Самаркъанд Бедиий фондунда чалышты, анда монументаль-манзаралы тасвират иле мешгъуль олды.
1980-нджи сенелеринден башлап Р. Усеинов джумхуриет, бутюниттифакъ ве халкъара сергилернинъ фааль иштиракчиси.
1988 сенесинден СССР Рессамлары бирлигининъ азасы.
Р. Усеинов Озьбекистанда яшагъан йылларында танылды ве шурет саиби олды.
Рессам 1974 сенеси ильк кере Къырымгъа кельди, ве шундан берли оны кенди тарихий ватанына къайтув фикри ич бир вакъыт терк этмеди.
1992 сенесинден Къырымда яшай.
Лякин ватангъа къайтув бундан эвель олгъан эди — 1990 сенеси Усеинов къырымтатар рессамларынынъ Симферопольде отькерильген биринджи сергисинде иштирак этти.
Усеиновнынъ Къырымда яраткъан тасвират полотнолары онынъ иджадынынъ Озьбекистан девринде яраткъан эсерлеринден баягьы фаркъ эте.
Эгер Озьбекистан девриндеки эсерлери соцреализм ананелеринде яратылгъан олсалар, Къырымдакилерини тувгъанларынынъ Къырым тамырлары акъкъындаки икяелер ве барлыкъкъа нисбетен шахсий терен дуйгъулар бири-бирилеринен орюлип кетип, озьгюн бир фантазия алемидир.
Рессамгъа янъы услюплерни къыдырмагъа Къырым топрагъынынъ озю сильтем берди.
Рессамнынъ козьлерине илишкен Къырым пейзажы оны озюнинъ тылсымлы феериясынен о къадар джельп этти ки, о, энди эвельки услюбинде чалышып оламады.
Усеиновнынъ полотноларындаки аджаибатлы къараманлар, айванлар, предметлер масаллардаки ойнакъ сагъынлар (миражлар) киби пейда олалар.
Олар конкретлер, оларны танымакъ мумкюн ве бунынънен бир вакъытта шартлылар.
Меселя, «Учув» (1980с.), «Парлангъан пейзаж» (1988с.), «Адий кунь» (1988с.), «Къалабалыкъ» (1988с.), «Хырсызлав» (1988с.), «Беяз саба» (1989с.), «Кезинти» (1990с.), «Алтын кукукъуш» (1990с.), «Къушларнынъ учып кетюви» (1990с.), «Догъув» (1990с.), «Ай-Серез» (1994 с.), «Янъы месафе» (1996с.), «Къушларнынъ учып кетюви» (1996с.), киби эсерлер булар джумлесиндендир.
Р.Усеиновнынъ пейзажларында, натюрмортларында, жанрлы композицияларында натура пешинден кетювни расткетирмезсинъ.
Гротескли ресим рессамгъа композицияны яратмакъ ичюн ялынъыз арекет нокътасы оларакъ хызмет эткен реаль предметлерни башкъаджалаштырып ташлай.
Рессам тарафындан махсус мантыкъий системагъа бирлештирильген аджайипатлы предметлер ве шекиллер янъы рольни иджра этелер ве полотноны фельсефий сеслернен толдураракъ темсиль дереджесине котерилелер.
Онынъ полотноларынынъ фактурасы да башкъаджа, онынъ козьге зар-зорнен корюнген инджи сувлу ренклери нейтраль фонунынъ тюз юзю фигуралар ве деталлернинъ эльнен сезиле бильген рельефлилигинен уйгъунлашып кетелер.
Картиналарнынъ йымшакъ, джыллы тоналликтеки колорити базыда халкъ токъумаджылыкъ санатында белли олгъан парча техникасыны анъдыраракъ, ренклер фишенкинен «патлап» кетелер.
Усеиновнынъ ресимлериндеки алем социаль сарсынтылардан узакъта туралар.
онынъ алеми тынч ве сакин.
Ресимлерининъ баш къараманлары — койлюлер, эркеклер, къадынлар — санки дерсинъ бири-бирилеринен сакин субетлешелер.
Рессамнынъ къырым девринде яраткъан ишлери екяне мевзу — Ватан мевзусы бирлештире.
Этрафында куньделик турмушнынъ левхалары, обалангъан эв-кубиклер онынъ эр бир ресиминде расткеле, айны шу эв-кубиклер Ватан темсили дереджесине котерилелер.
Рессам къырымтатар халкъынынъ тарихында олып кечкен драматик вакъиаларгъа мураджаат эте, оларны кученмеден, мубалягъалаштырмадан, документаль джеэттен тантимлештирмеден косьтере («Керван», 1995с., «Дервишлер», 1996 с.).«Керван» (1995 с.) картинасында сюргюнлик мевзусы юксек фельсефий аэнкке маликтир.
Мында биз тыныш бильмей кеткен ёлджуны коремиз, ёлджу эшекни джетеклеп кете, эшекнинъ сыртында кене шу кубик-эвлер, гуя «эр шейимни озюм иле алып кетем» дей.
Аны шу усул «Къайтув» картинасында къулланылгъандыр.
Эшек устюнде кетеяткъан къадыннынъ къолунда айны шу кубик-эвлер, олар фиданларгъа бенъзейлер, оларны янъы ерге отуртмакъ керек.
Ишлернинъ метаморфизми рессамгъа кендисини раатсызлагъан сюргюнлик ве къайтув мевзуларыны даа да къаврамлы ве даа да терен ачып косьтермеге имкянлар бере.
Усеиновнынъ картиналарындаки копчек ве учкъан къушлар сюрюси тесадуфий мотивлер дегиллер, олар сонъу ёкъ ёлджулыкъларнынъ темсилидир.
Рессам озюнинъ сонъки йылларда яраткъан эсерлеринде джиан, къальпнинъ вазиети акъкъындаки тюшюнджелерге далдыргъан мевзуларгъа мураджаат эте («Меним алемим», 1998 с., «Меланхолия» 1999 с.).
Рамазан Усеинов Къырымда ве тышында танылгъан рессамдыр, Индистанда, Тюркиеде, Алманияда, Русиеде, Украинада отькерильген сергилери бундан делялет бермектелер.
Мамут Чурлунынъ тасвиратчы услюби 80-нджи сенелернинъ сонъларында шекилленди.
0 девирлерде юзь берген сиясий вакъиалар — Фергъанадаки вазиет, бутюн мемлекет бойлап кечкен митинглер, къырымтатар халкъынынъ такъдиринде бурулыш япкъан ТАСС бильдирюви (1987 с., июль 23) — рессамнынъ алемни ис этюв дуйгъуларына тесир этмеден къалмадылар.
Иште, онынъ экспрессив, сонъ дередже лаконик ве бивасталыгъы иле урып тургъан услюби буларнынъ нетиджесидир.
Натурадан эсас аларакъ, М.Чурлу онынъ копиясыны япмай, аксине шеклини ис этювни кескинлештиререк оны темсиль ве я нишане дереджесине котере.
Халкъ амелий санаты иле меракъланмасы ресим услюбини сечип алмагъа тесир этти — онда шекильни геометризациялаштырув, ренклер символикасы устюн тура.
1989 сенеси онынъ аятында бурулыш вакъиагъа себеп ола — рессам Къырымгъа кочип келе.
Бу девирде яраткъан эсерлерининъ эсас подтексти — бир заманларда чечекленип тургъан медениетнинъ фаджиалы такъдири, ёкъ этильмеси, унутылмасынен багълыдыр.
Онынъ «Сонъки минаре» (1989 с.), «Эбедиенми?» (1989с.), «Багъчасарайдаки аралыкъ» (1989с.), «Мейдангъа кельген реалликлерни эсапкъа алып чызылгъан пейзаж» (1990с.) киби эсерлери, иште, шу тюркюмдендир.
Бир бакъыштан адий олып корюнген ве сонъ дереджеде сыкъыштырылгъан мотивлерге рессам озь тюшюнджелерининъ бутюн пафосы ве теренлигини синъдире бильген.
М.Чурлунынъ тапкъан къуветли ве ифадели символлары онынъ ишлеринде, оларны озьгюн циклларгъа бирлештиререк, дефаларджа «текрарлана».
«Къызылташнынъ чармукълаштырылгъан юзюм багълары» (1990 с.), «Сюргюнлик» (1990 с.), «Къайтув» (1990с.) киби пейзажлары озь халкъындан марум этильген Къырым топрагъына багъышлангъандыр.
«Бурум» (1992 с.), «Эски мыхлар» (1992 с.), «Осюк согъан» (1993 с.), «Къаве тортасында фал бакъув» (1995 с.) киби натюрмортлар да озь ичинде айны шу фикир ве фельсефий умумийлештирювлерни ташыйлар.
«Къызымнынъ портрети» (1992с.) «Ана ве къыз» (1992 с.) потретлеринде М. Чурлу инсан юзюни реаль суретте тасвирлемектен къачынаракъ тек бир силуэтнен, характерли бир ишаретнен психологик зенгин образларны ярата.
90-нджы сенелернинъ экинджи ярысындан башлап рессамнынъ услюби денъише.
Барлыкъны къатты шекильде бийсинмеювлер ерине янъы яратыджылыкъ мевзулары келелер.
Озь топрагъынъа къайтув ве анда яшамакъ, Къырымнынъ табиатынен хошланмакъ, къырымтатар медениетининъ гъайрыдан джанланаджагъына инанмакъ дуйгъулары ресимнинъ услюбини денъиштирелер, колоритни баягъы йымшакъча ве джанлыджа япалар.
«Армут далы» (1995с.), «Судакъ.Къале» (1995с.), «Озенбашнынъ къаялары» (1998с.), «Къуру-Узень» (1998с.) «Къызыл-Къобагъа алып баргъан ёл» (1998с.), «Денъизге алып баргъан ёл» (1998с.) киби эсерлер, иште, шу услюпте яратылгъандырлар.
Сонъки йылларда яраткъан ресимлеринде рессам халкъ санаты (хусусан токъумаджылыкъ санаты) ичюн ананевий сайылгъан тумарлар манасына малик олгъан ве озюнде къоруйыджы къуветини ташыгъан тамгъа нишанлары ве символларындан файдалана.
«Чёль» (1997с.), «Сималар» (1997с.).«Тумар» (1997с.) киби эсерлер булар джумлесиндендир.
Бу декоратив композициялар, оларда нишанлар пиктограммасы, тамгъа символлары ве басма парчаларыны «къурав» техникасынынъ геометрик орьнеклери синтезлештирильгендир.
М. Чурлу ромблар, учькошеликлер киби архетип-шекиллернинъ чешит-тюрлю комбинацияларыны къулланаракъ ренк ве ритмлерге нисбетен гармоник композицияларны мейдангъа кетире.
М.Чурлунынъ рессамлыкъ йыллары онынъ Ташкентте ве Москвада, Санкт-Петербургда, Киевде, Симферопольде, Алманиянынъ Кёльн, Дуйсбург, Хайдельберг шеэрлеринде отькерильген шахсий сергилеринде акс эттирильген эди.
Нури Якъубов (1963с.) — къырымтатар тасвираты реалистик ёнелишининъ векилидир.
0, Ташкент виляетининъ Янъыёл шеэринде догъды, Ташкентте П. Беньков адына Джумхуриет бедиий окъув юртуны, сонъра Москвадаки В. Суриков адына девлет бедиий институтыны имтиязнен битирди.
1992 сенесинден берли Къырымда яшай.
Онынъ 1990-нджы сенелернинъ башларында яраткъан эсерлери
«Салкъын аралыкъ» (1991 с.), «Денъизге» (1991с.)э «Кореизде ай ярыкъ геджеси» (1991с.), «Варислер» (1992с.), «Гульгюли мердивен» (1992с.), «Гульгюли сокъакъ» (1992с.), «Аят чокърагъы» (1993с.), «Бадем чечек ачкъанда» (1995с.) — пленэр тасвиратнынъ энъ гузель нумюнелеринден бирини тешкиль этелер.
Онынъ бир сыра пейзажлары Тюркие сефери нетиджесинде яратылгъандырлар («Сафранболу.Тюркие»).
Мында рессам онъа Къырымны анъдыргъан корюнишлерни сечип алып эсерлеринде акс эттирди.
Якъубовнынъ полотнолары ава ве кунеш нурларынен толу.
кунеш нурлары тереклер япракъларынынъ чильтерлери арасындан кечип, ер устюнде, биналарнынъ диварларында аджайип, дюльбер орьнеклерни асыл этелер.
Бир бакъыштан адий олып корюнген, тышкъы эффектлери олмагъан, тынч, ешилликлер ичиндеки сокъачыкълар ве азбарчыкълар Якъубовнынъ пейзажларындан ер алып, аджайип истирахат муитини яраталар.
Къырымнынъ эр бир кошечиги — истесенъ бу кой сокъагъы олсун, истесенъ бу орта асырлар биналарынынъ мухтешем диварлары олсун — рессам ичюн мисли олмагъан гузелликке чевирилелер.
Онынъ Къырымы — сарсынтылар ве яныкълары олмагъан Къырым, ер юзюндеки дженнет акъкъындаки узакъ хаялларнынъ муджессемлештирильген бир аксидир.
Рессам тасвирий санатта шаркъ поэтикасынынъ джанландырылмасында миниатюралы тасвират аньанелерини иджадий суретте гъайрыдан анъланылмасында коре.
Онынъ ишлериндеки чызыкълар ве шекиллернинъ мухтешемлиги, козьнен корюле бильген истирахатнынъ айрыджа кейфи бундан келип чыкъа.
Буны «Чешме башындаки къыз» (1995с.), «Чокъракъ башында» (1991 с.), «Багъчасарай» (1991 с.) киби ресимлеринде корьмек мумкюн.
Рессам шаркъ миниатюрасына хас ве аньаневий шаркъ медениетине биваста аит олгъан сюжет элементлерини — либасларны, къызларнынъ къуюмджылыкъ такъынджаларыныны, сув ичюн къулланылгъан бакъыр савутларны, адети узьре чокъракъ башында тикленильген таштаки ойма нагъышларны, биналарнынъ диварларындаки орьнеклерни, пенджере ве карнизлернинъ ажурлы агъач пармакълыкъларыны тантиматынен чыза.
Якъубов миниатюралар аньанелерини девам эттиререк, темиз, локаль ренклерге устюнлик бере.
Сонъки йылларда яраткъан эсерлери арасында Гурзуфкъа багъышлангъан тюркюм де бар — «Гурзуфта баарь», «Гурзуф аралыгъы», «Озенчик», «Денъиз боюндаки сокъачыкъ. Гурзуф», «Гурзуф» (эписи 1999 с.) бу тюркюмден ер алгъандыр.
Рессам пейзажнен бирликте символик аэнк ташыгъан полотноларгъа да мураджаат эте.
%Меселя, «Мукъаддес китап» натюрморты.(1998)
Бу эсерде аньаневий ислям медениетининъ козьнен корюне бильген делиллери топлангъандыр — маса устюнде арап язылары олгъан ачыкъ китап ята, саифелери устюнде даа демин маса башында тургъан адамнынъ тесписи ята, китап янында бакъыр чайник ве шамдан, устюнде арап язылары олгъан мавы сини айдын бир бенек киби тура.
Полотнонынъ дюльбер дегерликлери инсанны мефтюн этелер — алтын йиплернен тикильген орьтюнинъ рельефли фактурасы, китап саифелерининъ эскилиги, чеканканынъ джулясыз парылтылары ишандырыджы шекильде берильгендирлер.
Полотнонынъ эр бир сантиметри тетимат ве севги иле чызылгъандыр.
Н.Якъубовнынъ полотноларында ильхам ве шииране ифаделенген Ватан мевзусы Ирфан Нафиевнинъ иджадында башкъа бир аэнкке малик чыкъкъан.
Ирфан Нафиев (1951 с.) Ташкент виляетининъ Мырзачёль районында догъды, Ташкенттеки П. Беньков адына Джумхуриет бедий окъув юртуны битирди (1968-1975 сс.).
Къырымгъа къайтып кельмезден эвель Самаркъанд бедиий фондунынъ истисал устаханелеринде чалышты.
Онынъ бу девирде яраткъан эсерлери Орта Асиянынъ тарихына багъышлангъандыр.
Бу 1975-76 сенелеринде Самаркъанд обсерваториясы теркибиндеки Улугъбекнинъ музейи ичюн япылгъан «Орта асырлардаки астроном-алимлер» портретлер сериясы, «Къаракъумнынъ сырлары» (1980с.) полотносыдыр.
1992 сенеси И. Нафиев Къырымгъа кочип келе, 1995 сенеси оны Украйна Рессамлары бирлигине къабул этелер.
90-нджы сенелернинъ башларындан башлап онынъ эсерлери кескин социаль ёнелиш алалар.
«Уянув» (1995с.), «Балалыкъ» (1995с.), «Къоркъунчлы тюш» (1996с.), «Саба танъда» (1996 с.), «Бисмилля» (1996 с.) сейирджини дешетли дженк йылларына алып кетелер ве къырымтатар халкъынынъ земаневий тарихыны акс эттирелер.
И. Нафиенинъ ишлеринде онынъ иджадына хас олгъан даа бир чизги козьге чарпа.
Тематик картиналарында И. Нафиев табиаткъа муим роль айыра, бу онынъ ичюн фон я да муит дегиль, аксине арекетлернинъ къулач алмасына хызмет эткен ифаделилик вастасыдыр.
И. Нафиев Къырымнынъ табиатыны ягълы боя ве акварельнен чыза, аванынъ насыл олгъанына бакъмай, о эр анги авада озь фикир ве дуйгъуларына эшлик була — «Эдждатларнынъ ёлу» (1996с.), «Къадимий Салгъыр» (1997с.), «Эски Кермен» (1997с.), «Кунеш вадийси» (1999с.) бойле эсерлер джумлесиндендир.
1998 сенесинде Симферопольде И. Нафиевнинъ ильк шахсий сергиси олып кечти.
2000 сенесинде о, башлангъыч сыныфлар ичюн къырымтатар тилинде тасвирий санат боюнджа «Тасвирий санат» окъутув къулланмасыны нешир этти.
80-нджи сенелернинъ сонълары ве 90-нджы сенелернинъ башларындаки къырымтатар рессамларынынъ иджадий индивидуалликлери бири-биринден фаркъ эткенине бакъмадан, оларны бир шей — ог плангъа социаль характердеки мевзуларны чыкъаргъан санатнынъ мундериджелилик джеэти бирлештире.
Ишлернинъ эксериети даа якъын кечмиште ясакъ этильген сюргюнлик ве къайтув вакъиаларынен о я да бу дереджеде багълыдырлар.
Алим Усеинов бу мевзугъа биринджилер сырасында мураджаат эткен рессамдыр.
Алим Усеинов 1941 сенеси Багъчасарай районындаки Авджыкой коюнде догъды.
Ана-бабасыны гъайып эткен сонъ, о сюргюнлик вакътында зорнен сагъ-аман къалды ве оны балалар эвине бердилер.
1963 сенеси Усеинов Ташкенттеки П. Беньков адына Джумхуриет бедиий окъув юртуны битирди.
Умумтасиль орта мектебинде оджа олып чалышты ве айны заманда иджатнен огърашты.
Ташкентте Усеиновнынъ эки шахсий сергиси отькерильген эди.
Онынъ ягълы боянен чызгъан ильк эсерлери «Автопортрет» (1968 с.) «Огъланчыкъ ве мышыкъ» (1972 с.), «Къарт ве лялелер» (1974 с.) киби эсерлери портрет къараманларынынъ ички дюньясыны инджеден, теренден ис эткен рессамнынъ иджадий индивидуаллигини косьтерип турмакъталар.
70-нджи сенелерде Усеинов «Эвсизлер» тюркюмини ярата.
Бу тюркюмде онынъ балалыкътаки хатыралары дерсинъ джанланалар.
1994 сенесинден башлап А. Усеинов Къырымда яшай, эсасен графика жанрында чалыша.
Асан Барашнынъ (Сейдаметовнынъ) (1963 с.) иджадынынъ эсас синъир нокътасыны тувгъан халкъынынъ башына кельген белялар, ашалавлар, яныкълар, тувгъан ватангъа кайтып кельген эксери къырымтатарларнынъ мусибетли вазиети тешкиль этмекте.
«Кой аяты» (1993 с.) полотносында койнинъ «Счастливое» адынен ондаки яшайыш арасындаки дешетли дисгармония козюнъе чарпып тура.
«Мавы къавехане» (1994 с.) картинасында игренч махлюкълар — мевджут олгъан гармонияны бозгъан узурпаторлар; эвлернинъ саиплерини къувып чыкъаргъан ве зыпкъынлыкълар япкъан давет этильмеген мусафирлерни коресинъ.
А. Барашнынъ фантасмагорик картиналарындан аджджы ирония, барлыкъны бийсинмеюв ве сарказм эсинтилери сезилип турмакъталар.
Рессам ичинде топлангъан дуйгъуларыны ифаделемеге ярдым эткен кескин-гротеск шекиллери олгъан авангард услюбине зияде мейиль бере.
Асан Бараш (Сейдаметов) Ташкентте догъды.
1982 сенеси Ташкенттеки П. Беньков адына Джумхуриет бедиий окъув юртуны, 1989 сенесинде исе А. Н. Островский адына театр-бедиий институтнынъ театраль-декорация тасвираты болюгини битирди.
1992 сенесинден Къырымда яшай, бедиий сергилерде фааль иштирак эте.
Симферопольде, Севастопольде отькерильген шахсий сергилери онъа шурет кетирелер.
«Арылар» (1991 с.), «Апофеоз» (1990-91сс.), «Этнос» (1990-91сс.), «Арабаджы» (1996с.), «Дюрбе» (1998с.), «Рессамнынъ тюшю» (1999с.), «Шаирнинъ тюшю» (1999с.) киби эсерлеринде А. Бараш этик-фельсефе меселелерини котере, къырымтатар халкъы ве онынъ медениетининъ кечмиши ве келеджеги акъкъында фикир юрсете.
Картиналарнынъ ренк къурулышы муим мана юкюни ташыйлар.
Эрылгъан ве портакъал тюслерининъ, къою-къырмызы ве зумруд-ешиль ренклернинъ бераберликте ишлетильмеси, бир бакъыштан айдын, зенгин ренклеринен кендилерине чеккендай олалар, асылында исе бу муэллифнинъ ички дискомфортыны ве теляшлы ислерини косьтермектелер («Багъчада», 1998 с., «Саатлер», 1998 с.).
Исмет Шейх-заде къырымтатар санатында айдын, бенъзери олмагъан шахстыр.
Оригиналь проектлер ве джесюр акцияларнынъ муэллифи олгъан И. Шейх-заде истидатлы, гъайрет, даима араштырувлар ичинде булунгъан, Къырымнынъ сиясий ве медений аятында фааль иштирак эткен рессамдыр.
Исмет Шейх-заде 1965 сенеси Ташкент виляетининъ Чырчыкъ шеэринде догъды.
1984 сенеси Ташкенттеки П. Беньков адына Джумхуриет бедиий окъув юртуны, 1993 сенеси Москвадаки В. И. Суриков адына девлет бедиий институтыны имтиязлы дипломнен окъуп битирди.
И. Шейх-заденинъ иджадий ёлу — ёрулмакъ бильмеген тедкъикъатчы ве экспериментаторнынъ ёлудыр.
Санатнынъ чешит жанрлары ве чешитлерине мураджаат этерек, рессам кечмишнинъ классик теджрибесини де, земаневий авангарднынъ усулларыны да къуллана.
Даа Москвада окъугъан йылларында о В. И. Суриков адына девлет бедиий институтынынъ фойесинде «Ватан чешмеси» панносыны ярата, бунынъ киби де СССР Малие назирлигининъ балалар ичюн раатлыкъ комплексининъ бинасыны орьнеклернен безете.
Сойкъырым ве сюргюнлик къурбанларына багъышлангъан абиделер лейхаларында да (Ялта, Симферополь), 90-нджы сенелернинъ сонъларында яраткъан текстиль панноларында да («Соломон», «Къырымда мезат», «Б.Г. — Къырымдаки силуэт»), яраткъан ифадели, монументаль шекиллерге мейиль бермеси сезилип турмакъта.
И.Шейх-заденинъ тасвиратчылыкъ иджады чешит жанрларны — портрет, пейзаж, тематик картина жанрларыны къаврап ала.
«Феодосия.Кунь бата» (1989 с.), «Къырым пейзажы.Къале» (1989 с.), «Кореиз.Дамлар» (1992 с.), «Майыс сабасы» (1993 с.), «Кореиз къасабасы» (1993 с.) киби пейзажларда муэллиф Къырымнынъ къыяфетини ялынъыз акс эттирмекнен сынъырланмай, булар ташлап кетильген гузель топракънынъ асырлар девамында онынъ узеринде яшагъан адамларсыз къалып, олеяткъаны акъкъындаки аджджы икяелердир.
Бу ал азбарларда ве сокъакъларда адамларнынъ олмагъанларындан къайд этиле.
Кениш, пастозлы тасвират услюби муэллифке барлыкънынъ драматик образыны яратмагъа имкян бере.
«Къартанамнынъ Кефедеки эвчиги» (1989 с.), «18 майыс» (1992 с.) — хатырлав-картиналары, умумийлештириджи-картиналарыдыр.
И.Шейх-заде Къырымнынъ тарихыны яхшы биле, халкънынъ медениетини ве озюнинъ генеологик тамырларыны ёрулмакъ бильмеден огрене, тедкъикъ эте.
«Зынджырлы» (1993 с.) деп адландырылгъан автобиографик полотносында медресенинъ къадимий диварларынынъ фонунда зар-зорнен корюнген инсан силуэти де козьден гъайып олып кете.
Де вакъыт туманлары арасындан чыкъып келе.
Рессам — озь деврининъ энъ окъумыш адамларындан бири олгъан, меджбурен Истанбулгъа иджрет япкъан къартбабасынынъ образыны яратмагъа тырыша.
1995 сенеси Парижде отькерильген академик сергиден сонъ Исмет Шейх-заде Русие Бедиий академиясынынъ дипломынен такъдирленди.
Али Белялов (1963с.) Киевдеки Санат академиясында тасиль алгъан биринджи къырымтатар рессамыдыр (1995с).
0, Наманганда догъды, Наманган санат окъув юртуны битирди.
1990 сенесинден берли Къырымда яшай.
Беляловнынъ «Феодосия» (1996с.), «Багъчасарай» (1996с.), «Ай ярыкъ геджеси» (1996с.), «Чешме» (1997с.) пейзажлары Къырымнынъ таныш кошелерини тасвирлей; «Мусафирлер ичюн къаве» (1990с.), «Къартанамнынъ къавеси» (1990с.) киби натюрмортлары балалыкъта корьген, юрегинъе якъын предметлер иле козьлеринъни къувандыралар.
Рессам озь тувгъан улькесине олгъан севгисини багъыр-чагъыр этмейип, сакинден айта.
Тышкъы корюништен адий олып корюнген мотивлерде халкънынъ аяты, онынъ тарихы ве аньаневий омюр тарзы гизлидир.
Беляловнынъ сонъки ишлеринде къурулгъан сюжетни реалистик суретте акс эттирюв тенденциясында декоратив композициялар — аллегорияларгъа кечювлер сезиле.
«Эльвира», «Тамила,» «Нияра» «Зельфира», «Лейля» киби портретлер сериясында рессам къырымтатар къадынынынъ образыны ярата.
Йымшакъ, пастель ренклерде яратылгъан портретлер къадынларгъа нисбетен озьгюн бир шаиране теменнадыр.
Тасвиратчы Исмет Велиуллаев (1953 с.) Озьбекистаннынъ Наманган виляетиндеки Учкъургъан шеэринде дюньягъа кельди.
1972 сенеси Душанбедеки М. Алимов адына джумхуриет бедиий окъув юртуны окъуп битирди.
1988 сенеси Къырымгъа кочип кельди.
Багъчасарайда яшай, 1994 сенесинден Украина Рессамлары бирлигининъ азасы.
И. Велиуллаев халкъара, бутюниттифакъ, джумхуриет сергилерининъ даимий иштиракчисидир.
И. Велиуллаевнинъ иджады озь халкъынынъ тарихы ве медениетинен багълыдыр.
«Рахметли аламнынъ Къырымгъа къайтмасы» (1987 с.), «Къырымтатар халкъынынъ сюргюн этильмеси» (1994 с.), «Муса Мамутнынъ озюни къурбан кетирмеси» (1994 с.), «Къайтув» (1994 с.), «Умют» (1998 с.) картиналары зорбалыкънен сюргюн этильген ве озь ватанына фаджиане къайтаяткъан халкънынъ фаджиасына багъышлангъандырлар.
Къырымтатар халкъынынъ зенгин медений мирасынынъ теркибий къысымларындан бири олгъан халкъ байрамлары ве урф-адетлери Велиуллаевнинъ иджадында айрыджа ер туталар: «Къурбан байрамы» (1983 с.), «Къайтарма» (1996с.), «Той» (1996-97 сс.).
Рессам сюжетлерни ишлеп чыкъувда тафсилятлы икяеджилик ве документалистикагъа къатты риает эте, о барлыкънынъ тышкъы корюнишини нумайыш этмектен, барлыкънынъ копиясыны япмакътан узакъ тура.
Онынъ ресимлери динамикалы, кениш къулачлы, социиаль картиналарнынъ психологик кергинликлерини ве къырымтатарларнынъ турмушы ве байрамларына багъышлангъан эсерлернинъ аятперверликлерини акс эттире билелер.
Эльмаз Османова (1962 с.) Къырымда 2000 сенесинден берли яшай.
О, Ташкент виляетининъ Орта-Сарай коюнде догъды.
Ихтисаслаштырылгъан санат мектебини, сонъра Ташкенттеки А. Н. Островский адына театр-бедиий институтны (1984 с.) битирди.
Э. Османова бир къач йыл девамында Джумхуриет тасвирий ве амелий санат лицейинде оджа олып чалышты, айны заманда иджатнен огърашты.
Озьбекистан Рессамлары бирлигининъ азасы.
О, Озьбекистанда ве онынъ тышында отькерильген сергилернинъ даимий иштиракчиси.
Рессамнынъ ана ватанда, Симферопольде биринджи шахсий сергиси 1995 сенеси отькерильди.
Э.Османованынъ ресимлери романтик-котеринкили услюпте яратылгъандырлар.
Бу сюжет ве сюжетсиз композициялар шаркъ эфсанелеринен, халкъ риваетлеринен ве муэллифнинъ фантазияларынен синъирилиендирлер.
Оларда муэллиф дюльберликке седжде эте, бахт ве севги акъкъында хаялсырай.
Атта бизим замандашларымызгъа багъышлангъан ишлеринде биле Э. Османовагъа хас олгъан шу романтизм сезилип тура.
Рессамнынъ эсас ишлери ашагъыдакилердир: «Акъикъий ёл» (1994 с.) , «Генчлик» (1995 с.), «Къаведе фал бакъув» (1997 с.), «Акъ ёллар» (1997 с.), «Келин» (1997 с.), «Яс тутаяткъанлар» (1998 с.), «Буллюр акъым» (1998 с.), «Кузь мелеги» (1999 с.), «Чокъракъ башында» (1999 с.), «Дженнет багъчасы» (1994 с.), «Барышыкъ» (1999 с.), «Талматюш» (1999 с.), «Къум саатлери» (1999 с.), «Кузь демети» (1999 с.), «Янсы» (2000 с.).
Э. Османованынъ ишлери Озьбекистан, Русие, Украина, Франция, Алмания, Тюркие, Кореяда шахсий коллекцияларда сакъланыла.
2000 сенеси Анкарада (Тюркие) Э. Османованынъ шахсий сергиси отькерильди.
Къырымтатар рессамларынынъ эксериети ватангъа къайтып кельдилер, лякин оларнынъ бир чокълары аля даа Къырымнынъ тышында яшамакъталар.
Рустем Эминов, Вячеслав Усеинов, Инесса Джетере, Абиб Исмаилов, Сейран Къуртджемиль Озьбекистанда яшай ве чалышалар.
Озьбек топрагъы къырымтатар зиялы кадрлары ичюн озюне хас бир оджакъ олды.
Земаневий къырымтатар санатынынъ тедкъикъатчысы С. М. Червонная къайд этип кечкени киби, 1980-нджи сенелернинъ сонъларынадже къырымтатар санаты милий ренкине, миллий мустакъиллигине бакъып, ресмий суретте танылмагъан олса да о бар эди — «къырымтатар миллетине менсюп рессамлар сергилерде, тедкъикъат ишлеринде, матбуатта аит джумхуриетлер ве шеэрлернинъ векиллери сыфатында чыкъышта булуна эдилер, не каталогларда, не матбуатта оларнынъ «башкъа» этноскъа аит олгьанлары акъкъында бир сёз биле айтылмай эди».
Акъикъатен де, Озьбекистан санатшынаслыгъында, меселя, Мамут Чурлу къырымтатар халкъынынъ векили оларакъ дегиль де, Озьбекистанда яшагъан ве чалышкъан аджайип гобелен устасы олгъаныны таный ве озьбек санатшынаслыгъы онынъ иджадий енъишлерини.
«Эсапкъа алмагъа» меджбур ола, онынъ юксек профессиональ уста, чокъмиллетли Озьбекистан санатынынъ векили оларакъ таный эди.
Бугуньки куньде де, Озьбекистанда чалышкъан къырымтатар усталарына мунасебет оларнынъ миллий менсюпликлерине бакъып дегиль де, оларнынъ профессионаллигине бакъып бельгилене.
Вячеслав Усеинов (1962 с.) Фергъанада (Озьбекистан) догъды.
1985 сенеси Бобруйск бедиий окъув юртуны (Белорусия) окъуп битирди.
М. Чурлунынъ шегирти.В. Усеинов озь утазы киби, кенди иджадий ёлуны амелий санат рессамы оларакъ башлады.
1986 сенеси фергъаналы рессамларнынъ Ташкентте отькерильген сергисинде кендисини косьтерди.
В.Усеиновнынъ ресимлери фигуратив характер ташыйлар.
Лякин реаль алемнинъ предметлерини тасвирлеерек, рессам оларны подтекст ве символик телькъинлерге толу нишанлар системасына чевирип, шартлы композицияларны ярата.
«Вакъыт токътап къалды» (1986 с.), «Сабийнинъ арекети» (1993 с.), «Беш дане кунеш» (1996 с.), «Мезарджынынъ аякълары астында яйылгъан саба авасы» (1998 с.) — булар этрафта олаяткъан вакъиаларгъа сесленювлер, муэллифнинъ ички вазиетининъ ве онынъ фельсефий умумийлештирювлерининъ ифадесидир.
Усеиновнынъ тасвират эсерлеринде устюн тургъан теляшлы дуйгъусы халкъынынъ башына тюшкен фаджиалы адалетсизликни анъламагъа ве онынъ себеплерини къыдырмагъа меджбур эте.
Усеинов джумхуриет ве халкъара сергилернинъ иштиракчисидир.
АКъШ, Италия, Индистан, Русиенинъ сейирджилери рессамнынъ иджадынен таныш олмакъ имкянларына малик олдылар.
1994, 1997 сенелеринде Санкт-Петербург ве Ташкентте В. Усеиновнынъ шахсий сергилери отькерильди.
Онынъ ишлери СНГ мемлекетлери ве четельде шахсий коллекцияларда булуналар.
%Сейран Къуртджемильнинъ (1967 с.)В.Усеиновнынъ эсерлеринден бутюнлей фаркъ этелер.
Бам-башкъа кейф, бам-башкъа дуйгъуларны ис этесинъ.
Онынъ эсерлери аят къарсанбаларындан узакъ туралар, якъын кечмиштеки ве куньлеримиздеки вакъиалар оларда озь аксини булмайлар.
Алемнинъ дюльберлиги ве гармониясыны араштырув, эбедий акъикъатларны гъайрыдан анъламагъа тырышув рессам ичюн биринджи дереджели эмиетке маликлер.
С.Къуртджемильнинъ пейзажларыны, натюрмортларыны юксек декоративлик, бояларнынъ айдынлыгъы, аэнклиги айырып туралар.
Онынъ эр бир полотносы бу — ренклернинъ тантанасы, дюльбер аккордларнынъ гармониясыдыр.
С. Къуртджемильнинъ энъ яхшы эсерлери арасында ашагъыдакилер булуна: «Севгилилер ичюн чечеклер» (1993 с.), «Акъ къуш пешинден» (1994 с.), «Балыкъ авында» (1994 с.), «Саба» (1995 с.), «Токъунув» (1995 с.), «Акъшам» (1995 с.), «Кунешли кунь» (1998 с.), «Сары натюрморт» (1999 с.).
%С.Къуртджемиль Ташкент виляетининъ Янъыёл шеэринде догъды.
%1990 сенеси Низамий адына Ташкент девлет педагогика институтытынъ бедиий графика факультетини окъуп битирди.
Сейран Къуртджемиль Ташкентте ве четэллерде отькерильген сергилернинъ даимий иштиракчиси, онынъ иджады даа озь тедкъикъатчысыны беклеп отура.
Озьбекистан Бедиий академиясынынъ азасы Рустем Эминов (1950 с.) 1973 сенеси Низамий адына Ташкент девлет педагогика институтытынъ бедиий графика болюгини окъуп битирди.
Ал-азырда Озьбекистан Бедиий академиясынынъ джумхуриет бедиий колледжинде (П.Беньков адына ДжБОЮ) оджа олып чалышмакъта.
Р.Эминовнынъ ёлу аиле аньанелеринен бельгиленгендир.
О , Озьбекистанда нам къазангъан санат эрбабы рессам Кязим Эминовнынъ огълудыр.
Рустем Симферопольде отькерильген къырымтатар рессамларынынъ Биринджи сергисининъ (1990с.) иштиракчисидир.
Онынъ Къырымнынъ мешур адамларына багъышлап яраткъан портретлер сериясы шимди Багъчасарай сарай-музейинде булунгъан «Исмаил Гаспринскийнинъ портрети»нен ачыла.
%Булар индивидуаль ве группалы тюркшынас ве шаир Бекир Чобан-заденинъ, публицист Асан Сабри Айвазовнынъ, шаир Абдулла Лятиф-заденинъ, драматург Умер Ипчининъ портретлердир.
Р. Эминовнынъ потретлер эпопеясында Эшреф Шемьи-заденинъ, Шамиль Алядиннинъ, Муса Мамутнынъ портретлери де бар.
Пейзаж ве портретлеринде Р. Эминов огюне къырымтатар халкъынынъ аджджы такъдири акъкъында икяе этмек иле, гъает муреккеп вазифени къоя.
Сюргюнлик къурбанлары акъкъындаки монументаль ресимлер циклы бойледже догъгъандыр, онынъ узеринде рессам энди он йылдан берли чалыша.
Триптихлерге бирлештирильген «Умют тек Аллада», «Ватансыз адам», «Сюргюнлик балалары» киби полотноларда инсан типлери, ифадели ве текрарланмаз характерлер тасвирленильгендир.
Тасвирленильген адамлар ве портретлер айны заманда умумийлештирильгендирлер.
Ишлернинъ композицион къурулышы, буюк план иле берильмеси, тетимат иле чызылгъан инсан черелери Эминовнынъ тасвиратнынъ реалистик мектебининъ тарафдары олгъаныны косьтерелер.
1999 сенеси Ташкентте рессамнынъ шахсий сергиси отькерильди.
%Али Мурат Бекиров 1945 сенеси Озьбекистан Наманган выляйетиндеки Алмаз коюнде догъды.
%Кой мектебини битирген сонъ Ташкенттеки П. Беньков адына джумхуриет рессамлыкъ окъув юртуна окъумагъа кирди.
%Окъув юртуны 1971 сенеси битирди.
%1974 сенесинден Озьбекистан Бедиий фондунынъ устаханелеринде чалышты.
Айны вакъытта Москвадаки матбааджылыкъ институтында окъуды.
%Рессамнынъ "Абдуллаевнынъ портрети (1976), "Къартийнинъ портрети" (1974), "Бита" киби эсерлери дефаларджа шеэр, виляет, джумхуриет сергилерде нумайыш этильдилер.
%Иджатчынынъ Озьбекистанда яраткъан эсерлери джумлесинде "Ынтылув" (1976), «Узакъта Тян-Шянь корюне» (1979), «Вардик сув анбары» (1979), «Ёлдаш», «Гавдаки отряд», «Колхозгъа», «Шан-Шурет орденининъ кавалери Эргашев», «Чоркисар» (1982), «Чадак» (1982), «Мезар» (1981), «Лейлеклер» (1981), «Чуст мадоннасы», «Орюджи», «Сосиалист Эмек Къараманы М.Логинов», «Истрахат багъчасында», «Сув хакъкъында балада» киби ресимлерни къайд этмели.
%Бираз кечче девирде исе эвельки эсерлерден иджра олунув характери иле айырылып тургъан янъы эсерлер ярата: "Ай ярыкъ геджеси" (1985), "гава" (1985), "Най" (1985).
%1980- нджи сенелернинъ орталарында Наманган шееринде рессамнынъ шахсий сергиси олып кечти.
%Бундан гъайры рессам Москвада откерильген "Дизайн ве плакат" сергисинде де иштирак этти ве анда онынъ бир эсери нумайыш этильди.
%Рессамнынъ Озьбекистан иджадий деврини "Комендант узурында", 1944 сенеси, майыс 18", "Шаркъ сабасы" киби эсерлер екюнлейлер.
%1992 сенеси Къырымгъа кочюп келген А. Бекиров мындаки иджадий джерйангъа сыкъы къатыла ве "Къавал", "Ай-Петри дагъы", "Кечмиштеки Мисхор", "Новый свет", "Багъчасарай сокъачыгъы", "Уянув" киби ресимлерни ярата.
%А. Бекиров Къырым рессамларынынъ сергилеринде, джюмледен Къырымтатар рессамлары ассоциациясы тешкилятландыргъан сергилерде фааль иштирак эте.
%Рессамлыкътан гъайры, агъач устюнде оювнен, интерьер ве экстерьер безетювен огъраша.
%Ал-азырда Акъмесджитте яшай.
%Украина Рессамлар бирлигининъ азасы, Озьбекистан джумхуриетинде нам къазангъан медениет хадимидир.
XX асырнынъ сонъу чешит-тюрлю тасвирий жанрлар ве акъымларнен, энди классик олып къалгъан символизм, экспрессионизм, сюрреализм ве дигер ёнелишлернинъ гъайрыдан джанланмасынен къайд этильмекте.
Узакъ йыллар девамында социалистик реализм черчивелери ичинде булунгъан рессамлар сербестликке ве озь фикир ве дуйгъуларыны ачыкъ-ачыкътан ифаделемеге наиль олдылар.
Янъы бедиий васталар ве услюплерни араштырувлар эвеллери ясакъ этильген ве музейлернинъ запасниклеринде сейирджилернинъ козьлеринден сакъланылгъан эсерлернинъ кениш огренильмесине алып кельди.
Базы рессамлар ичюн шартлы, реаль барлыкътан фаркълы олгъан образлар озьлерини ифаделемеге къудретли стимул олдылар ве оларнынъ иджадий сымаларыны бельгиледилер.
Дигерлери исе реализмге самимийлик ве сафдиллик иле садыкъ къалдылар.
Озьбекистанда къары-къоджа Мустафа Алиев ве Гузаль Алиматова яшап иджат этелер.
Монументаль-манзаралы санат рессамы Мустафа Алиев (1956 с.) РСФСРнинъ Пермь виляети Красновишерск районындаки Геж коюнде догъды.
% 1944 сенеси анда онынъ ана-бабасы сюргюн этильген эди.
1982 сенеси Чимкенттеки А. Костеев адына бедиий окъув юртуны имтиязлы дипломнен битирди.
1988 сенеси А. Н. Островский адына Ташкент девлет театр-бедиии институтынынъ монументаль-манзаралы тасвират болюгини битирди.
1989-1991 сенелеринде Ташкенттеки скульптура ве монументаль санат комбинатында чалышты.
Ташкентте бир сыра объектлернинъ монументаль безетюв ишлерини эда этти (Кой ходжалыгьы институтында, Эбанайлыкъ ве гинекология институтында, Чкалов адына авиация заводынынъ мемурий бинасы ве Медениет сарайында монументаль орьнеклев ве энкаустика ишлери булар джумлесиндендир).
1995 сенесинден Ташкенттеки П. Беньков адына бедиий окъув юртунда оджа олып чалыша ве тасвират ве дизайн болюгине мудирлик япа.
Пейзаж, натюрморт, портрет, авангард жанрларында чалышаракъ, чешит тюрлю джумхуриет сергилеринде иштирак этти:бу сергилерде онынъ «Акъташ» (2000 с.), «Навруз» (2000 с.), «Къырмызы дамлар» (2000 с.), «Дагъ пейзажы» (2000 с.), «Къышта алма багъчасы» (2000 с.) киби ишлери къайд этильгендир.
Тасвиратчы-рессам Гузаль Алиматова (1966 с.) Ташкентте догъды.
1984 сенеси Ташкенттеки Ихтисаслаштырылгъан музыка-бедият джумхуриет мектеп-интернатыны битирди.
1990 сенеси А. Н. Островский адына Ташкент девлет театр-бедиий институтынынъ рессамлыкъ болюгини имтиязлы дипломнен битирди.
Аспирантурада окъумагъа тевсие этильди.
1990-1993 сенелеринде Ихтисаслаштырылгъан музыка-бедият джумхуриет мектеп-интернатында ресим, тасвират ве композиция оджасы олып чалышты.
1993 сенесинден Озьбекистан миллий телерадиокомпаниясында саналаштырыджы-рессам олып чалышмакъта.
2001 сенесинден Озьбекистан Рессамлары иджадий бирлешмесининъ азасы.
1987 сенесинден берли бутюниттифакъ ве джумхуриет сергилерининъ иштиракчиси.
Онынъ ишлери пейзаж, натюрморт ве портрет жанрларында эда этильген олып, шахсий коллекцияларда ве Озьбекистан Президенти аппаратынынъ коллекцияларында булуна: «Ясеминлер» (2000 с.), «Нарцислер» (2001 с.), «Саба» (2001 с.), «Къасым чечеклери» (2000 с.), «Булутлар» (2000 с.), «Къырым.Азав денъизи» (2001 с.), «Багъчасарай.Къайтув» (1990 с.) булар джумлесиндендир.
Осман Чубаров — тасвирий санаттаки реалистик акъымнынъ энъ уйкен векили.
Онынъ такъдири муреккеп ве фаджиалыдыр.
О, 1923 сенеси Гурзуфта догъды.
30-нджы сенелерде онынъ къорантасы кулак дие къабаатланып, Тамбов виляетине сюргюн этильген эди.
Онынъ къорантасы бир къач вакъыт кечкен сонъ Грозный шеэрине (Чечен-Ингуш АССР) коче.
О. Чубаров Улу Ватан дженкининъ иштиракчиси, 1943 сенеси агъыр яралана.
1955 сенеси Чубаров Ростов бедиий окъув юртуны, 1963 сенеси Ленинграддаки И.Репин адына тасвират ве мимарджылыкъ институтыны (Е.Моисеенконынъ устаханеси) битире.
1957 сенесинден СССР Рессамлары бирлигининъ азасы, Чечен-Ингуш АССРде нам къазангъан санат эрбабы, джумхуриет ве бутюниттифакъ сергилернинъ иштиракчиси.
О, реализмнинъ классик аньанелерине садыкъ олгъан рессамдыр.
Рессамнынъ омрюнинъ эсас къыñмы Чеченистанда кечти, онынъ иджады да шу улькенен багълы.
Чубаров тасвират портретлерининъ бутюн бир тюркюмини чечен къадынларына багъышлады.
Онынъ къараманлары тышкъы корюништен козьге чокъ илишмеген, адий инсанлардыр, лякин рессам оларнынъ ички дюльберликлери ве дегерликлерини мувафакъиетнен косьтере бильди.
Чубаров озь пейзажларында дагълы улькенинъ табиатыны акс эттирди.
Тасвираткъа мейиль беререк, Чубаров санайы графикасы, офорт сааларында да чалышты.
Рессамнынъ денъиз пейзажлары тюркюми, «Бабамнынъ портрети» онынъ тувгъан Къырымынен багълыдыр.
Ватангъа къайтув онынъ ичюн пек агъыр олды.
Чеченистандаки дженк онынъ андаки аятыны ве иджадыны алт-усть этти.
о, картиналарынынъ эсас къысымыны анда къалдырып, Чеченистандан кочип кетмеге меджбур олды.
1997 сенесинден берли О. Чубаров Къырымда яшай.
Шевкет Сейдаметовнынъ (1954 с.) къырымтатар тасвирий санатында иджады бираз айырылып тура.
О, озюни бутюнлей сценографиягъа багъышлагъан екяне къырымтатар рессамыдыр.
Къырымтатар театрининъ тарихы юз йылны тешкиль эте.
Къырымгъа къайтып кельген языджылар, актёрлар, музыкантлардан бир группасы Симферопольде къырымтатар музыкалы-драма театрининъ ачылмасы ичюн бутюн кучь ве гъайретлерини сарф этип арекет эттилер.
1990 сенеси къырымтатар театри экинджи аятына малик олды.
Ш. Сейдаметов 1993 сенесинден берли театрнинъ баш рессамы ве саналаштырыджысыдыр.
Театр декораторы олып чалышмаздан эвель Ш. Сейтушанбеде М. Алимов адына джумхуриет бедиий окъув юртунда окъуды.
Сонъра чокъ йыллар девамында Ленинабад бедиий фондунда чалышты, рессам санатнынъ аман-аман бутюн чешитлериндеки теджрибесини, иште, мында алгъандыр.
Сейдаметов монументаль нагъышлав ишлери яратты, сымарыш этильген потретлерни чызды, токъумаджылыкънен (гобелен, макраме) огърашты, озюнинъ пейзажлары, замандашларынынъ портретлери иле виляет ве джумхуриет сергилеринде иштирак этти.
1992 сенеси Ш. Сейдаметов Къырымгъа къайтып кельди ве озюнинъ иджадыны янъы ачылгъан театрнен багълады.
Кечмиште театр нумайышлары насыл безетильгени акъкъында элимизде мисаль ве нумюнелеримиз ёкъ, ялынъыз, бу саада чалышкъан У. Боданинский, А. Устаев ве С. Османовнынъ къайд этип кечкен весикъалы делялетлери бар.
Ш. Сейдаметов Авропа сценографиясынынъ эльде эткен теджрибесине, ананевий къырымтатар медениетине ве озюнинъ профессиналь рессамлыкъ интуициясына базанмагъа меджбур ола.
Театрнинъ репертуары кениш ве чешит-тюрлюдир.
Онда эм халкъ эфсанелери, тарихий эсерлер, классик драматургия, эм балалар ичюн масаллар, халкъ аятындан алынгъан турмуш пьесалары бар.
Эр бир спектакльге озьджесине янашмакъ ве оны образлы чезимнен теминлемек керек.
Иште, оларнынъ бир ерге муджессемлештирильмеси Сейдаметовнынъ иджадынынъ хусусиетлерини ве онынъ кредосыны тешкиль этелер.
Рессам сананынъ арт пердесини пек сийрек алларда безетип, сана мейданчыгъыны колемли-месафели чёзюм ёлунен кете.
Актёрлар ренга-ренк фоннынъ «укюми» астында къалып кетмейлер ве учь ольчюли сана месафесинде ойнамакъ имкянына малик олалар.
«Багъчасарай чешмеси» (1999 с.) спектаклинде декорацияны чильтерли пармакълыкълар ве умумийлештирилип телькъин этильген чешме тешкиль этелер.
Конструкция тез трансформация япыла, бир ерден дигер ерге пек къолай авуштырыла ве иджраджыларгъа кедер этмей.
Шекиллернинъ шартлы берильгенине бакъмадан, сейирджи санада ойналаяткъан деврни, характерли силуэтлерни ве Багъчасарайдаки сарайнынъ деталлерини ич бир янълышсыз таный.
«Мисхор къызы»нда (2000 с.) таван астында асылып тургъан мавы-беяз драпировкадан (денъиз ве далгъаларнынъ темсили) фонунда эки дане къоджаман гугюм сейирджини денъиз ялысындаки мешур чешмеге (Арзы къызнынъ хырсызланылгъан ери) алып кетелер.
Къаиде оларакъ, ялынъыз бир къач дане ири бутафор предмети ве элементлеринден гъайры бош сана арт перделернинъ тегиз, бир ренкли я да къатты акцентирленген фонда («Мамлюк Бейбарс»таки мысыр фрескалары) къулач алгъан ифадели мизансценаларгъа сербестлик берелер.
Сейдаметов конкретлештирильмеген тасвирий, лякин керчек образлы; гъает саде, лякин эмоциональ ифадели муит ярата.
«Мамлюк Бейбарс»та (1998 с.) улу-монументаль, «Мисхор къызы»нда (2000 с.) котеринкли поэтик, бала спектакиллеринде тылсымлы масал муитинен яратты.
Бугуньде-бугунь айырыджа къырымтатар театр декорациясы санаты акъкъында сёз юрсетмек даа эрте.
Амма Ш. Сейдаметовнынъ иджады — бу санат биринджи эмин адымларыны аткъанынынъ айдын мисалидир.
Тасвират болюгини, шимди сагълар арасында олмагъан, лякин иджадий мирасы чокътан-чокъ эсерлерни тешкиль эткен рессамнынъ ады екюнлей.
Бу рессам — Кязим Джеппаровдыр (1947-1998).
К.Джеппаров Волжск шеэринде догъды, онынъ ана-бабасы Къырымдан анда сюргюн этильгенлер.
Кязимнинъ балалыкъ ве осьмюрлик чагълары Сухумиде кечти, мында о, рессамлар окъув юртуны битирип, бедиий устаханелерде чалышты.
1990 сенеси Рессамлар бирлигине кирди.
Джеппаровнынъ ресимлери сюжет ве бедиий усуллары боюнджа гъает чешит, лякин мевзу ве услюп джеэттен бирлешип, олар серияларгъа болюнелер ве рессам иджадиятынынъ эсас ёнелишлери хусусында теэссурат берелер.
«Тилленджи», «Муаджирлер», «Зона» киби кескин социаль эсерлерде «кучюк инсан» мевзусы янъгъырамакъта.
Бозулгъан пропорциялар иле гротеск шекилинде тасвирлемек усулы — ич бир джеэттен белли олмагъан, саде инсанларнынъ такъдирине янмакътыр.
Бу — муэллифнинъ агърысы, къайгъысы, лякин къатты акъикъатны йымшакъ кинае ве омюр иле йымшатып, рессам бу инсанларны мераметли масал къараманларына чевире («Азбар сипириджи», «Юк ташыйджы»).
Темиз тасвирий вазифелерини исе Джеппаров абстракт-манзаралы композицияларда чезе — «Балыкълар», «Тарих бурумы», «Мавы чечек», «Ешиль ада», «Хораз».
Oлар да ренкли импрессионистик усулнен, де саде конструктивизм аньанелеринде япылгъанлар.
К. Джеппаровнынъ иджадында танылгъан, реаль пейзажлар («Аюв-Дагъ») ве Пиросмани, Шагала усулында — «Алим», «Беклемек», «Къырмызы кийген къадын» — язылгъан идеаллештирильген уйдурма левхалар да бар.
%Л.Джеппаровнынъ озю къайд эткени киби, "бу ресимлер адамларгъа къуванч ве зевкъ багъышламакъ кереклер"
К.Джеппаровнынъ эсерлери Санкт-Петербург, Къырым, Грецияда сергилерде чокъ дефалар нумайыш этильдилер.
Рессамнынъ эсерлерини АКъШ, Швеция, Греция, Исраиль, Франция ве иляхре мемлекетлернинъ шахсий коллекционерлери эльде эткенлердир.
#### 2.3.2. ГРАФИКА
Графика эр анги заманда, хусусан ичтимаий-сиясий мунасебетлернинъ кергинлешкен ве ичтимаий инкъыразлар девринде, санатнынъ ихтиядж олгъан жанры олды.
Бундан эвельки болюкте иджатларыны ачыкълагъан рессамларымызнынъ деерлик эписи, о, я да бу дереджеде, бу жанргъа мураджаат этелер, сергилерде ялынъыз живопись жанрыны дегиль де, график эсерлерини де такъдим этелер.
Ишбу болюкте, графика етекчи тасвирий жанры оларакъ, иджадий индивидуаллигини акс эттирген рессамлар сечильгендир.
Бедиий чезимлерде, ишлернинъ севиесинде буюк фаркъ олгъаны шунда ки, графикагъа чешит профессиональ азырлыгъы олгъан, чешит усталар мураджаат этелер.
Земаневий къырымтатар графикасында «эм дарбели агитацион чезимлер, алчакъ дидлерни стилизлев, ве, дигер тарафтан — миллий арекет инсаниетли идеалларыны, халкъ фаджиасыны ачыкълавда гъает назик, поэтик, терен янашувлар» расткелелер.
Бунъа бакъмадан, къырымтатар графикасынынъ энъ эйи нюмюнелери сиясий ангажирликтен иракълар, «ахлякъ ве медениетнинъ», «юксек», «эбедий» дегерликлерине багъышлангъан.
Рамиз Нетовкин (1960 с.) етекчи графика усталарындан бирисидир.
О, Ташкент веляетининъ Алмазар къасабасында догъды.
Рамиз Нетовкин Къырымгъа биринджи авдет далгъасынен, 1975 сенеси кельди.
О йыллары къырымтатарларгъа нисбетен мунасебет, йымшакъча айтаджакъ олсакъ, къушкъулы эди.
Лякин Рамизге Акъмесджиттеки Н.Самокиш адына бедиий окъув юртуна кирмек къысмет олды, оны 1980 сенеси мувафакъиетле битирди.
Иште, о вакъыттан берли о, джумхуриет ве четэль сергилеринде мунтазам суретте иштирак этип кельмекте, 1989 сенеси исе Украина Рессамлары бирлигине аза олып кире.
Сонъки 15 йыл ичинде Къырымнынъ чешит кошелеринде, бунынъ киби де четэльде — Эстония, Полония, Тюркиеде — Рамиз Нетовкиннинъ 10-дан зияде шахсий сергиси отькерильди.
2000 сенеси Джумхуриет къырымтатар санаты музейинде рессамнынъ 40 йыллыгъы мунасебетинен шахсий юбилей сергиси тешкилятландырылды.
Р.Нетовкиннинъ графикасынынъ етекчи мевзусы Къырым.
Хусусан рессамнынъ севимли Багъчасарайы: онынъ энди силинген таш басамакълары эски аралыкълары, бозулгъан чешмелери, бири-бирининъ устюне уймелешкен эвчиклер, джами ве сюйрю уджлу минарелер, къыйышкъан агъач чардакълар...
Рессам буклетлерде эр кеске белли олгъан Багъчасарайнынъ абиде ве ядикярлыкъларны тасвирлемекни озь макъсады этип къоймай, аксине, о бизни таш йылнамесинде эски заманларнынъ акс-садасы сакъланып къалгъан къадимий шеэрге алып кете.
Шеэрнинъ сокъакълары тынч ве адамсыз, о, юкъуда булунгъан дюльбернинъ къасырыны анъдыра, о мыны-мына асырлыкъ юкъудан уянаджакъ.
«Кунешли Багъчасарай», (1988 с.), «Хансарай» (1990 с.), «Таракъташ джамиси» (1990 с.), «Кок-Козь» (1994 с.), «Джума Джами» (1996 с.), «Кемер» (1997 с.) — бу ишлер Рамиз Нетовкин бегенген ве усталыкънен чалышкъан къалем ве тушь иле япылгъан.
Рессамнынъ къолу къалемни етеклей, о, индже назик чызыкъларнен къаралы-беязлы орьнеклер токъуп, Шаркъ эвлери, маалелери ве шеэрлерининъ образларыны ярата.
Монохром графика базыда назик акварель ве тыныкъ бояларнен бозула, бу исе эсерге айрыджа йымшакълыкъ ве гузеллик багъышлай.
Нетовкиннинъ мимарджылыкъ манзаралары — бу тек къуруджылыкъ ве абиделернинъ ресимлери дегиль де, халкъ медениети ве тарихынынъ шаатларыдыр.
Олар табиат муитке келишкен, рессам табиатны да буюк мукъайтлыкъ ве севги иле тасвирлей.
Нетовкиннинъ график табакълары — де монументаль улулар, де камер интимлер, де сёзсюз гъадаплылар, де тантаналы, къуванчлылар — оларда рессамнынъ озю, онынъ кейфи дюньясезюви акс олунгъан.
Нетовкиннинъ композициялары о дереджеде лафазанлар ки, анда инсан ёкълугъыны бир кереден абайсынып биле оламайсынъ.
Лякин анда инсан мевджутлыгъы даима сезилип тура, бу дуйгъулар исе ресим табакъларыны алельхусус сыджакълыкъ иле толдура.
Нетовкиннинъ табакълары эксериет алларда серия ве циклларны тешкиль этелер.
Бу — «Ленинград» (1981 с.), «Орта Асия» (1984-1988 с.с.), «Москва» (1985-1986 с.с.), «Къазан» (1988 с.).
Нетовкин тувгъан Къырымына «Кетеяткъан Къырым» (90-нджы йыллар) график эсерлерининъ циклыны багъышлады, онъа «Багъчасарай», «Алушта» альбомлары кирдилер.
Тюркиенинъ орта асыр мимарджылыгъына «Кастамону» (1988 с.) альбомы багъышлангъан.
Китап графикасы — Нетовкиннинъ фаалиетининъ айрыджа пытагъыдыр.
Бугуньде-бугунь Къырымда Къырымнынъ тарихы ве медениетинен багълы эсерлерге меракъ буюк, оларны «Возрождение» Халкъара фондунынъ Къырымдаки болюгининъ «Сюргюнликке огъратылгъан къырымтатар халкъы, эрменилер, булгъарлар, урумлар, алманларнынъ Украина джемиетине къатылув» Программасы боюнджа маалиевий къолтутувында нешир этмек имкяны да бар.
Нетовкин бир сыра бедиий ве публицистик неширлерни джулялады.
Сонъки бойле ишлеринден — В.Б. Савенковнынъ «Акъшам шиирлери» (1990 с.), Э. Къудусовнынъ «Къырымтатар миллетининъ шекилленюв тарихы» (1996 с.) китапларыны къайд этмек мумкюн.
Устанынъ уникаль истидатыны ачыкъ-айдын нумайыш эткен график эсерлери айрыджа альбом оларакъ нешир этильди.
Энвер Изетов (1955 с.) — Фергъанада догъды.
Фергъана санат окъув юртунынъ рессамлыкъ болюгини битирди.
Къырымда 1992 сенесинден берли яшай, иджадий ве тешкилий (Изетов — къырымтатар рессамлары Ассоциациясынынъ реиси) ишлерге чокъ кучь ве вакътыны сарф эте.
Озьбекистанда Изетов бедиий мультипликация саасында фааль чалышты.
«Озьбекфильм» киностудиясында яратылгъан «Ят» (1987 с.), «Таир ве Зоре» (1989 с.), «Концерт» (1990 с.) мульфильмлернинъ рессамы ола.
Озюне хас кинематография тили, «кадр»нынъ козьге чарпкъан ифаделиги онынъ тезья графикасына да озь тесирини ташлагъандыр.
Изетовнынъ эсерлери — ресимлер, акварель, ренкли гравюралары аджеле бакъылып, аман анъланыладжакъ киби дегиллер.
Темсиллер, экспрессионизм усулларындан файдаланаракъ, муэллиф, бир бакъкъанда сейирджини шашмалата, лякин дикъкъатлыджа бакъмагъа меджбур этип, яваш-яваш тасвирленген шейлернинъ манасыны ача.
Изетовнынъ график табакъларынынъ сюжетлери — бу реаль омюрнинъ левхалары дегиль, бу субъектив, аллегорик фикирлер.
Классик назмиетининъ мухлиси, Э.Изетов Р.М.Рилькенинъ (1981 с.), П.П.Пазолинининъ (1983 с.) шиирлерине ресимлер сызды.
Тед Хьюзнынъ шиириетине исе рессам «Басамакълар» адлы график циклыны багъышлады.
Шаир ве рессамны айны бир проблемалар раатсызлайлар.
Бойледже Хьюзнынъ эбедий доланувгъа укюм этильген серсерий къараманынынъ образында тувгъан топрагъындан сувурылгъан умумлештирильген халкъ образыны къолайлыкънен танымакъ мумкюн.
Рессам топракътан айырылув вазиетини онынъ там манасында нумайыш эте: худжур персонажнынъ аякълары авада асылып къалгъанлар, онынъ онъайтсыз алы мыны-мына йыкъыладжакъ копчек — кезинмекнинъ онъайтсыз вастасынен тасвирленген.
Ресимдеки къараман (ассоцияциягъа коре — халкъ ) озь устюне «ватан» анъламы бильдирген эр шейни юклеп, алып кете: онынъ сыртында, буюк къабурчакънынъ ичинде — тегиз дамлы эвлери олгъан Шаркъ шеэри тасвирленген.
«Басамакълар» циклындан темсиллер тилинен тасвирленген даа бир эсерни къайд этмели.
Эсернинъ къараманы — къырмызы кийимли эр киши, къолунда къурбанлыкъ къара хоразны тутып тура.
Онынъ узеринде — эвлернинъ дамлары, бала юкълаткъан къадын — бу аят, ашагъыда исе руху ерлешкен чокътан-чокъ къозалакълар — бу олюм.
Сергининъ меркезий мевзусы-гуналардан арынув, омюр девам этмеси ичюн къурбан кетирмек.
Э.Изетов тезья графикасындан гъайры, меджмуа ве китап графикасы саасында да чокъ чалыша.
Озьбекистанда онынъ эсерлери «Звезда Востока» («Шаркъ йылдызы») меджмуасында сыкъ-сыкъ нешир этиле тургъанлар.
Къырымда исе Изетовнынъ ресимлери бир сыра деврий матбуатлар, хусусан къырымтатар меджмуасы «Къасевет»нинъ бедиий образыны бельгилемекте.
Э.Изетов — джумхуриет ве халкъара сергилернинъ иштиракчиси, онынъ ишлери Брнода отькерильген график биенналеде нумайыш этильдилер.
Зарема Трасинова — 1939 сенеси Акъмесджитте догъды.
5 яшында экенде Къырымдан сюргюн этилип, озь халкъынынъ фаджиалы такъдиринен пайлашты.
Онъа темелли тасиль алмакъ къысмет олды: П.Беньков адына Джумхуриет рессамлыкъ окъув юртундан сонъ, А. Островский адына театр-бедиий институтынынъ китап графикасы болюгини де мувафакъиет иле битирди.
1976 сенесинден берли Рессамлар бирлигининъ азасы ола.
Трасинова Озьбекистанда Г.Гъулам адына нешриятында чокъ йыллар девамында фааль чалышты, 200-ге якъын китапларны озь ресимлеринен яраштырды.
Олардан 20-синден зиядеси халкъара, джумхуриет ве джумхуриетара конкурсларда фахрий диплом ве ярлыкъларгъа наиль олды.
3. Трасинова джулялагъан китапларнынъ арасында «Чынълар ве манелер», озьбек шиириетининъ классиги Мукъимийнинъ шиирлер джыйынтыгъыны, къырымтатар поэзиясы классиги Ашыкъ Умернинъ китапларыны, «Тапмаджалар», «Ахмет ахайнынъ лятифелери» киби неширлерни къайд этмелидир.
Къайд этильген сонъки неширлерде о, озюни къырымтатар халкъынынъ тарихы ве медениетини яхшы бильген мутехассыс оларакъ тасдикълады.
1994 сенеси Къырымгъа къайтып кельген сонъ, 3. Трасинова иджадий фаалиетини девам эттире, къырымтатар тилинде нешир этильген китап ве дерсликлерни сюслендире.
Сонъки йыллар ичинде рессам ашагъыдаки эсерлерни джулялады: «Бу бойле олды» (СССРде миллий репрессиялар.1919-1952 сс.) — учь томлу эсер 1993 сенеси нешир олунды; М.Сергеевнинъ «Грюнвальд хачы» (1995 с.), Б.Мамбетнинъ «Къоз эфсанеси» (1995 с.), А.Пушкиннинъ «Къурангъа такълид» (1997 с.) эсерлери.
2000 сенеси Акъмесджитте орта асыр къырымтатар шиириетининъ антологиясы «Гульшен хаяллары» нешир этильди.
Бу китапнынъ уникаллигинде Зарема Трасинованынъ иссеси бардыр.
Рессам, окъуйыджы ве сейирджини тылсымлы Шаркъ алемине чомдургъан, шиирий сёзнинъ музыкасы ве онынъ козьге корюльген шеклини тасвирий муитте ярата бильген.
З.Трасинованынъ графикасы жанр, мевзу, техник ишлев боюнджа (акварель, монотипия, къарышыкъ техника) чешиттир.
Онынъ тезья графикасы рессамнынъ истидатыны текрар тасдикълай.
И.Гаспринскийнинъ портрети, «Намаз» (1990 с.), «Гурзуф хатырлай» (1991 с.) — Трасинова бу эсерлерде, бир тарафтан — инсан ве эшьяларнынъ конкрет тасвирини косьтеререк — конкреттир; экинджи тарафтан — аллегория тили ве халкъ риваетлери вастасынен озь дюнья дуйгъуларыны ифаде этер экен — романтиктир.
Трасинова къырымтатар халкъынынъ тарихы ве медениетини пек яхшы бильген инсандыр.
Китап я да график табакълары узеринде чалышыр экен, о, миллий костюм, турмуш эшьялары, орьнеклер темсилини мукеммель огрене.
Сергилер, китапларны джулялав, сейирджилернинъ сайгъысы Трасинованы къырымтатар санат классиклери сырасына акълы суретте кирсете.
Рессам Алим Усеиновнынъ (1941 с.) ады къырымтатар ренкли ресимине багъышлангъан бундан эвельки болюкте анъылгъан эди.
Усеиновнынъ иджадынынъ даа бир тарафы — графика.
А.Усеиновнынъ акварель ве ресимлерининъ эм де аз сёзлю ве назик япон графикасынынъ арасындаки якъынлыкъ буюк.
Бир бакъыштан гъает саде корюнген бу эсерлер терен ве ифаделилер.
Саран бедиий васталар иле: бир къач чызыкъ, азачыкъ ренк — бойледже Усеинов сувукъ къышнынъ шырныкъсызлыгъыны да, ягъмурлы куннинъ джансыкъысыны да, баарь тереклерининъ чечекленгенини де усталыкънен тасвирлей.
Саде сюжетлернинъ ардында биз яшагъан табиаткъа нисбетен айбетли ве мукъайтлы мунасебет турмакъта, этрафымыздаки табиатта эр шей муим ве къыйметли олып ифаделенген, чюнки бунынъ эписи — бизим сейяремиз («Йыл мевсимлери» сериясы, «Къыш манзаралары» сериясы, 1998-2000 сс.).
2000 сенеси отькерильген Къырым акварель биенналесинде (Акъмесджит бедиий музейинде) А.Усеинов конкурснынъ баш мукяфаты — «Гран-при»ге наиль олды.
3.Трасинованынъ къызы Лейля Трасинова истидатлы график ве дизайнер оларакъ беллидир.
О, Ташкенте 1964 сенеси догъды.
П.Беньков адына Джумхуриет бедиий окъув юртуны битирип, сонъра Ленинградда В.Мухина адына бедиий-санайы окъув юртунынъ санайы графикасы болюгинде тасиль алды (1982-1987 сс.).
Санкт-Петербургда яшап, анда иджат эте.
Л.Трасинованынъ эсас ишлери арасында ашагъыдакилерини къад этмек мумкюн: «Серия 44 сенеси» (1989 с.), дёрт график табагъындан ибарет «Шеэр ве къушлар» сериясы (1990 с.), «Автопортрет» (1990 с.), автопортрет «Мен мавы кийимде ве лялелер», «Шеэрлининъ портрети», «Къырымтатарларнынъ типлери» график табакъларынынъ сериясы (1991 с.), «Мен — къафестеки къуш» (1991 с.), «Бу бойле олгъан эди» (СССРде миллий репрессиялар.1919-1952 сс.) китабы макетининъ дизайны З.Трасинованен бирликте япылгъан.
Анасынынъ этнографик догъру, реалистик графикасындан фаркълы оларакъ, Лейлянынъ ишлеринде уйдурма ве фантазия бири-биринен къарышкъанлар.
Онынъ ресимлери тышкъы корюнюштен сабырлы ве лакониклер, ичтен исе динамик ве мундериджелилер ве бунынънен муэллифнинъ терен ве эмоциональ шахыс олгъаныны тасдикълайлар.
Кечмиш тарихий мувзулар, къырымтатар халкъынынъ озь Ватанына къайтувынен багълы проблемалар айны заманда эм графиклерни, эм де боялы ресимнен огърашкъан рессамларны да бир чешит раатсызлайлар.
Яя Темиркъаяев (1935 с.) Къырымда догъды, 1944 сенеси сюргюн олунды.
1966 сенеси Ташкентте П.Беньков адына Джумхуриет бедиий окъув юртуны битирди.
1972 сенеси А.Островский адына театр-бедиий институтыны мувафакъиет иле битирди.
1979 сенесинден берли Рессамлар бирлигининъ азасы, Озьбекистан графиклери арасында етекчилерден бириси эди.
70-80-нджи йылларда гъает популяр плакат жанры рессамгъа шан-шурет кетирди («Сионизм — бу бугуньки фашизм», « Мукъайт олунъыз!Атманъыз!», «Ливандан къолларынъызны тартынъыз!»).
Темиркъаяевнинъ сиясий реклама, шиарлары бутюниттифакъ ве халкъара сергилерде (Москва, 1982-1983 сс.) дефаларджа нумайыш этильгендир.
Темиркъаяев иджадынынъ буюк бир къысмыны Къырымгъа багъышлагъан, бунынънен бирликте рессам озю ичюн мукъаддес ве якъын мевзуны эм тасвиратта, эм де графикада акс эттирген рессамдыр.
Сюргюнликни башындан кечирген рессам, сонъундан озю шаат олгъан ве балалыкъ хатырасы сакълап къалгъан шейлерни мукеммель ве тафсилятлы ифаде эте.
Рессам буюк мукъайтлыкъ иле, бир-де-бир муим деталь ве уфакъ-тюфек шейни къачырмагъа сакъынаракъ, оларны озь эсерлеринде тасвирлей.
Бундан итибарен онынъ эсерлери бу дереджеде тафсилятлы ве икяели характер ташымыкъталар.
Къырымнынъ табиаты, тарихы ве инсанларына муэллиф «Ай-Петри» (1990 с.), «Къарылгъач ювасы» (1990 с.), «Майыс 18 сабасы» (1991 с.), «Ёлдаки олюм» (1993 с.), «Бир авуч тувгъан топракъ» (1994 с.), «Медениет эрбаплары ичюн экслибрислер сериясы» (1993 с.) киби эсерлерини багъышлай.
Бу эсерлерде котерильген мевзуларнынъ озю рессамнынъ иджадына нисбетен дикъкъаткъа ляйыкълар.
Амет Сеит-Аметов (1938 с.) Ялтада догъды.
О, семетдешлери киби, 1944-те Къырымдан сюргюн этильди.
1964 сенеси Озьбекистанда Джумхуриет бедиий окъув юртуны ве 1972 сенеси А.Островский адына театр-бедиий институтыны битирип, рессамлыкъ зенаатыны менимседи.
А.Сеит-Аметов дизайнер оларакъ мевзу ве юбилей сергилерини азырлады, шиарджы оларакъ джумхуриет ве халкъара (АКъШ, Русие, Озьбекистан) сергилерде иштирак этти.
80-нджи йылнынъ сонъларындан берли Къырымда яшаяракъ, о, акварель жанрына устюнлик берип, тезья графикасы саасында чокъ чалыша.
Рессам чокъ ерлерде булунып, тувгьан топрагъынынъ озю ичюн эп янъы-янъы кошелеринен таныш ола.
Онынъ аквареллерининъ кейфлери чешит (камер, эпик, монументаль), лякин оларнынъ эписи севги иле яратылгъан Къырым манзараларыдыр («Чуфут-Къале», «Дженевиз къалеси», «Ай-Василь», 90-нджы йыллар).
А.Сеит-Аметов сызгъан натюрмортлар ярыкъ ве паклар, олар да омюр ве ондаки эр шейге нисбетен севги дуйгъуларынен синъирильгенлер.
Я. Темиркъаяев, А. Сеит-Аметовнынъ несилине Ремзи Алиев ве Шевкет Дервишев киби рессамлар да кирелер.
Ремзи Алиев (1939 с.) П.Беньков адына Джумхуриет бедиий окъув юртунда, сонъра А.Островский адына девлет театр-бедиий институтынынъ манзаралы-амелий санат болюгюнде (1966-1970 сс.) тасиль алды.
Ал-азырда Акъмесджит районынынъ Мазанка коюнде яшай ве иджат эте.
Р.Алиев энъ эвеля плакатчы (шиарджы) оларакъ беллидир.
Онынъ ишлери къырымтатар адамларына, II Джиан дженкининъ къараманларына ве къырымтатар медениет эрбапларына багъышлангъанлар — «Аметхан Султан» (1989 с.), «Алиме Абденнанова» (1990 с.) шиарлары булар джумлесиндендир.
Рессам Шевкет Дервишев (1935-2000 сс.) де П.Беньков адына Джумхуриет бедиий окъув юртунда тасиль алды.(1955-1960).
1990 сенесинден Джанкой районынынъ Заречное коюнде яшады, мында оджалыкъ япып, иджадий фаалиетнен огърашты, джумхуриет мыкъясында отькерильген сергилерде иштирак этти.
1980-нджи йылларда о, акварель жанры иле фааль мешгъуль олгъан исе, (Москвада отькерильген Олимпиадагъа багъышлангъан шиар, 1980 с., Олимпиаданынъ эмблемасы, 1980 с.), 90-нджы йылларда рессам озь иджадыны эсасен, акварель ве тасвираткъа багъышлай («Къара хабер», 1994 с., «Учуджылар ольмейлер» (Аметхангъа багъышлангъан), 1995 с., «Достумнынъ портрети», 1996 с.).
А.Сеит-Аметовнынъ балалары — Абдюль ве Эльмира бабаларынынъ изинден кеттилер.
Абдюль Сеит-Аметовнынъ (1970 с.) дикъатыны земаневий къырымтатар санаты ичюн гъает янъы, хаттатлыкъ (каллиграфия) абстракционизм ёнелиши джельп этти.
Дизайнер ве график А.Сеит-Аметов П.Беньков адына Джумхуриет бедиий окъув юртуны битирди, сонъра Харьковда бедиий-санайы институтында (1994с.) тасиль алды.
%Хатталыкъ санатыны Абдуль мустакиль менимседи.
Абдюль хаттатлыкъ санатыны огрениркен, хаттатлыкъ онда етекчи ерлеринден бирини ишгъаль эткенини корьди.
Яш график бу эски санат чешитини гъайрыдан тиклемеге бельсенди.
Озь эсерлеринде арап арифлерининъ орьмесини классик къырымтатар орьнеклеринен келиштирип, рессам оригиналь композициялар яратты, олар сейирджининъ дикъкъатыны озь дюльберлиги ве манзаралыгъы иле джельп этмекнен бирликте, халкънынъ тарихы ве аньанелери акъкъында тюшюнмеге меджбур этелер.
Онынъ бойле эсерлери сырасында: «Хаттатлыкъ абстракциясы «Сахрада исе» (1994 с.); «Хаттатлыкъ абстракциясы — адсыз» — 1994 с.); 4 табакътан ибарет орьнекли композициялар сериясы (1995 с.); 2 табакътан ибарет арап язылары мевзусында абстракт композициялар (1996 с.); «Къурандан сурелер» (1997 с.); «Алланынъ 99 адындан бири» (1997 с.).
Сеит-Аметовнынъ график композицияларында тушь, гуашь иле ишленген, сувлы эмульсия ве алтын сув къулланылгъан.
Абдюль графиканен бир сырада къырымтатар аньаневий чёльмекчилик эшьяларыны огренюв ве ясавынен де мешгъульдир.
Бу хусуста сёз «Манзаралы-амелий санат» болюгюнде оладжакъ.
Эльмира Сеит-Аметова (1973 с.) Ташкент шеэринде догъды.
Ал-азырда Къырымда яшай.
П.Беньков адына Джумхуриет бедиий окъув юртунда тасиль алды.
Шимди китап графикасы саасында чалыша.
Эксериет, бу бала китаплары ве окъув дерсликлери ичюн иллюстрациялар, олар баланынъ психологиясына ве къабул этюв икътидарына къаралаштырылгъанлар — Э. Селяметнинъ «Алтын балта акъкъында масал»ы (1993 с.), Дж.Кендженинъ «Бала шиирлери» (1995 с.), «Тувгъан эдебият» (1998 с.), С.Харахадынынъ «Элифбе» (2000 с.) китаплары.
Э.Сеит-Аметованынъ эсерлери Киевде, Акъмесджитте (1993, 1996, 1997 сс.) отькерильген сергилерде нумайыш этильдилер.
Эльмира Сеит-Аметова ве Н. Самокиш адына бедиий окъув юртуны энди битирген, лякин озьлерини таныткъан рессамлар Джемал Алибеков ве Ридван Балич киби, илериде санатта озь ёлларыны тапмакъ керек оладжакъ.
2000 сенеси Къырым акварель биенналесинде Алибеков «Чуфут-Къале» (1999 с.), «Алупка.Эски сокъакъ» (2000 с.) акварель ишлерининъ сериясы ичюн нуфузлы «Дебют» мукяфатыны къазанмагъа наиль олды.
Р. Балич 1980 сенеси Ленинабадда (шимдики ады Худжанд, Таджикистан) догъды.
Онынъ ады 2001 сенеси, Н.Самокиш адына бедиий окъув юртуны битириджилернинъ сергисинден сонъ белли олды.
Мында онынъ диплом иши «Богдан Хмельницкий Къырым ханы III Ислям Герай узурунда» (б.я., 187x120) биринджи мукяфатны къазанды.
Онынъ муэллифи ёлланма алып, Рессамлыкъ ве мимарджылыкъ Миллий академиясы тасвират болюгининъ талебеси олды.
«Къырым ялысы» манзарасы, (б.я., 50x70, 2001 с.) ве «Шаркъ натюрморты» (б.я.,50x70, 1998с.) — яш рессамнынъ гъает ифадели эсерлеридир.
Юкъарыда адлары къайд олунгъан усталар Къырымда яшай ве иджат этелер,лякин тышта да семетдешлеримиз аз дегиль, aраларындаки месафеге бакъмадан, олар озьлерини къырымтатар рессамлары умумийлигине кирсетелер.
Инесса Джетере дизайн ве компьютер графикасынен мешгъуль.
Сонъки йыллар ичинде о, Ташкенте нешир этильген, къадын-къызлар ичюн популяр меджмуада чалышты.
А.Островский адына девлет театр-бедиий институтынынъ мезуны Заур Ибраимов (1973 с.) 1969 сенесинден берли Бийскте яшай ве анда девлет педагогика институтынынъ графика болюгинде оджа олып чалыша.
0, чокътан-чокъ джумхуриет, бутюниттифакъ ве четэль сергилерининъ иштиракчиси, 1980 сенесинден СССР Рессамлары бирлигининъ азасы.
Къалем, комюр, акварельнен, «меццо-тинто» техникасы иле япылгъан график эсерлери Алтайнынъ къадимий медениетине багъышлангъан («Катунь озени», 1985с., «Рерих Алтайда» сериясындан «Таш къартий», 1989 с., «Джынлар къасыры», 1992 с., «Успенск кильсеси», 1990 с,).
1990-нджы сенелернинъ орталарында онынъ иджадында пейда олгъан «Балалыкъ хатыралары» сериясы айрыджа ер алмакъта, бу серияда къырымтатар халкъы ичюн 30-40-нджы йылларнынъ бутюн мешакъатлары озь аксини тапкъанлар.
Онынъ эсерлери — «Бабанен сагълыкълашув» (1996 с.), «Сюргюнлик»(1996 с.), «Мобилизлешюв» (1996 с.), «Спецпереселенецлер» (1996 с.), — о дешетли йылларнынъ озюне хас йылнамесидир.
Айдер Беширов 1954 сенеси Озьбекистаннынъ Маргъылан шеэринде догъды.
1973 сенеси П.Беньков адына Джумхуриет бедиий окъув юртуны битирди.
1982 сенеси Бутюниттифакъ девлет кинематография институтынынъ кино, театр, телевидение рессамы болюгини битирди.
А.Бешировнынъ эсерлерининъ эсас мевзусы — Москва сокъакъларынынъ урбанистик поэзиясы («Москва сокъачыгъы», «Коммуналкада»).
Къалем, тушь, перо иле ишленген график эсерлери Джумхуриет ве бутюниттифакъ сергилеринде дефаларджа нумайыш этильгендир.
Беширов Москвада яшай ве иджат эте.
Мелитопольде нашир-график Рустем Абдурахманов (1961 с.) яшамакъта.
О, Львов наширджилик институтынынъ графика болюгинде тасиль алды.
Рессам Мелитополь ве Акъмесджитте отькерильген сергилернинъ дефаларджа иштиракчиси ола.
Онынъ энъ эйи эсерлери сырасына «Шималий симфония» — Андрей Белыйнынъ эсерлери эсасында яратылгъан графика сериясы (1993 с.), «Дафнис ве Хлоя» график эсерлер сериясы (1991 с.), Бора Гъазы Герай ханнынъ «Долаб» поэмасынынъ мевзусы эсасында яратылгъан график эсерлер сериясы (1997 с.) кирелер.
График Дилявер Сеитаптиев 1971 сенеси Озьбекистаннынъ Гулистан шеэринде догъды, П.Беньков адына Джумхуриет бедиий окъув юртуны битирди, ал-азырда Харьков бедиий-санайы институтынынъ тезья графикасы болюгинде тасиль алмакъта.
Рессамлыкъ теджрибеси о къадар буюк олмагъанына бакъмадан, о, бир сыра джумхуриет сергилеринде иштирак этти.
Онынъ дикъкъаткъа ляйыкъ эсерлери сырасында «Севдалар» (1991 с.), «Той» (1991 с.), «Экиси иче» (1993 с.), «Назиклик» (1995 с.), «Декоратив композиция №1» (1995 с.), «Декоратив композиция №2» (1996 с.) киби аквареллерини; «Метаморфозлар» (1996 с.) адлы манзаралы график эсерлер сериясыны кирсетмек мюмкюн.
#### 2.3.3. ЭЙКЕЛЬ, УФАКЪ ШЕКИЛЛЕРНИНЪ ПЛАСТИКАСЫ.
Эйкельтырашлыкъ, мустакъиль жанр оларакъ, Къырымда нисбетен кечь шекилленди.
Лякин ташны бедиий ишлев санаты асырлар теренлигине кете ве къавий тургъан аньанелерине маликтир.
Ташпычув санаты къырымтатар халкъы медениети ве турмушынынъ айрылмаз бир къысмыдыр.
Бу — эм башташлар, эм мимарджылыкъ биналарнынъ манзаралы джуляланувы, эм де уфакъ шекильдеки иншаатларыдыр.
Къырымда XX асырнынъ башында, тасвирий санатнынъ бутюн чешитлери семерели инкишаф этип башлагъан девирде, шахсий эйкельтырашлыкъ мектебини мейдангъа кетирмеге бутюн эсаслар мевджут эди.
Къырымтатар усталары бу жанрда мувафакъиетле чалышып, ерли ве бутюниттифакъ сергилерде иштирак этерек, девир ве идеологиягъа джевап берген эсерлер яраттылар.
XX асырнынъ 30-нджы йылларында къырымтатар эйкельтырашларынынъ бир къысмыны репрессияларнынъ далгъалары алып кетти, дигер къысмыны исе къырымтатар халкъы Къырымдан чыкъарылгъан сонъ, сюргюнлик ерлеринде гъайып олды.
Бойлеликнен, къырымтатар халкъынынъ санатында ташпычув аньанелери узюльген эди.
Шу джумледен, халкънынъ бутюн медений къазанчлары да ёкъ этилип, унутылдылар.
Эйкельтырашлыкъ — ишбу къулланмада зайыф айдынлатылгъан мевзудыр.
Бунынъ себеби къырымтатар эйкельтырашларынынъ бедиий севиеси я да профессиональ севиелерининъ алчакълыгъында дегиль, бутюн меселе юкъарыда кетирильген делиллер ве усталарнынъ аз олгъанындадыр.
Бугуньде-бугунь Къырымда миллий санатымызнынъ тикленюв джерьяны интенсив суретте адымламакъта.
Эйкельтырашлыкъ саасында иджат эткен усталар даа яшлар — бу, эксериет, шекилленюв девиринде булунгъан яш рессамлардыр.
Санатнынъ бу чешитинде айтыладжакъ дегерли сёз даа илеридедир.
Къырымнынъ земаневий эйкельтырашлары, рессамлар киби, профессиональ тасильни джумхуриеттен тышта алдылыр.
Ватангъа къайткъан сонъ, ичтимаий ве турмуш характерли сезилирли проблемаларнен расткельмек сырасы тюшкенине бакъмадан, олар озьлерининъ иджадий фаалиетлерини девам этмектелер.
Къырымнынъ етекчи эйкельтырашларындан бири Айдер Алиев.
О, 1952 сенеси Мари АССРде, ана-бабалары сюргюн этильген мекянда догъды, П.Беньков адына Джумхуриет бедиий окъув юртуны ве А.Островский адына театр-бедиий институтыны (1979 с.) битирип, мукеммель профессиональ бильги алды.
1988 сенеси СССР Рессамлары бирлигине аза оларакъ къабул олунды.
Даа Озьбекистанда экенде, Алиев озюни озьгюн уста оларакъ нумайыш этти, бу устагьа эр анги материал — олсун таш, агъач я да маден, — эписи бойсуналар.
Уста Озьбекистанда иджат эткен девирде «Диалог» (1984 с., тёкме маден), «Берекет» манзаралы композиция (1984 с., алюминий), «Аналыкъ» (1985 с., мермер) киби эйкельтырашлыкъ эсерлери яратты.
Айдер Алиев Къырымда 1992 сенесинден берли яшай.
О, озь иджадында инсанларны эбедий эеджанландыргъан севги, къоранта, тувгъан топракъ киби мевзуларгъа мураджаат эте.
Алиев умумийлештирильген, там образларгъа меиль бере.
Тувгъан медениетининъ къайтувы, джанланувына, къырымтатар Къырымынынъ уянувына «Джанлангъан хатыра» (1993 с., дёгюльген демир), «Устанынъ къайтувы» (1995 с., тунч), «Муаджирлик» («Къоранта» сериясында, 1995 с., тунч) киби эсерлери багъышлангъан.
Бунынънен бирликте, Алиев бир сыра ишлеринде озюни назик ве сезгир лирик оларакъ корьсете.
Онынъ хусусан къадын персонажлары гъает назиклер, оларда устанынъ иджадына хас эсас чизгилер — чызыкъ ве шекиллернинъ ойнакъ ве аэнклиги къайд олуна.
Онынъ эсерлери корюнюштен икяеджи дегиллер, лякин олар терен мундериджелилер.
%Олар буюк эмоциональ ве фельсефий фикир юрсетелер — «Айнени», (1993 с., къабурчакъ, къарышыкъ техника), «Учып кетеяткъан къушлар» (1996 с., тунч), «Бакъырджы» (1997 с., тунч), «Ада» (1996 с., тунч), «Дагълы татар къызы» (1997 с., тунч), «Модель» (1998 с., тунч), «Отургъан къадын» (1999 с., алюминий, мермер), «Яткъан къадын «(1999 с., тунч, мермер), «Къоранта» (1999 с., Африка ташы).
Алиевнинъ иджадынынъ даа бир муим тарафы — улу къырымтатар эрбапларынынъ мемориал абиделерини яратувдыр.
Бу абиделер (И.Гаспринскийнинъ, А.Озенбашлынынъ мезарындаки башташлардыр, 2000 с.) акъикъий санат эсерлери олалар.
Олар бутюн мусульман шериатларына риает этилерек, мермерден ясалгъан олып, озюни халкъ аньанелеринден четте тасавур этип оламагъан земаневий устанынъ дюньябакъышыны акс эттиредер.
Айдер Алиев яраткъан монументаль эсерлер сырасына 1998 сенеси Акъмесджит шеэринде тикленген улу мутефеккиримиз Исмаил Гаспринскийнинъ эйкели кире.
Гранит эйкелининъ тикленюви Къырымнынъ медений омрюнде муим вакъиагъа чевирильди, халкъкъа онынъ улу эвлятлары акъкъында хатыра къайтарылгъанынынъ делили олды.
Эйкель тикленмезден эвель лейха ишлерининъ конкурсы олды, oларнынъ арасында А.Алиев теклиф эткен вариант къабул олунды.
Шуны да къайд этмели ки, Къырымда къырымтатар медениетининъ гъайрыдан тикленювине багъышлангъан мемориаль иншаатлар ерлештирюв янъы иштир, эм де тарихий ве ахлякъий джеэттен гъает муимдир.
Ильки абиделер (эсасен хатыра нишанлары — ташлары профессиональ олмагъан усталар тарафындан озь акъчалары эсабына яратылгъан олып, юксек бедиий эмиетке малик олмагъан иселер, И.Гаспринскийнинъ эйкелини тиклев меселесине джемаатчылыкъ месулиет бильдирип, керекли севиеде янашты.
Шу джумледен, «1944 сенеси къырымтатар халкъынынъ сюргюнлик ве геноцид къурбанлары хатырасына» багъышлангъан монументнинъ лейхасыны яратмакъ ичюн де конкурс илян этильген эди.
%Конкурскъа эписи олып 26 лейха такъдим этильди ки, олар Къырым, Москва Къазахистан, Украинадан келип тюштилер.
Къырымтатар усталарындан конкурста Исмет Шейх-заде иштирак этти.
Онынъ лейхасы дюрбенинъ моделинден ибарет олып,Зынджырлы медресенинъ бинасыны анъдыра эди, мында медресенинъ къуббели меркезий планы ишлетильгенинден гъайры, бу лейхада «асувлы такъдир» темсилини ифаделеген зынджырлы композиция да мевджут эди.
Лейха муэллифининъ озю анълаткъанына коре, «халкъ акъреп киби, оны не къадар узакълаштырсалар да, о эписи бир озюнинъ баштаки ерине къайтып келир.
Не къадар узакъча олса, о къадар кеч, амма мытлакъа къайтыр, бу, тувгъан топракъ озюне тарткъаны киби, табиийдир».
Исмет Шейх-заде ве Нури Якъубов къырымтатар халкъынынъ тарихий такъдирине багъышлангъан Ялтадаки монумент лейхасынынъ муэллифлеридир.
Ильми Аметов монументаль эйкельтырашлыкъ саасында чалыша.
Эйкельтыраш 1947 сенеси Озьбекистаннынъ Каттакъурган шеэринде догъды, 1974 сенеси Бакуда бедиий окъув юртуны битирди.
Къырымгъа 90-нджы йылларда Краснодар улькесинден кочип кельди.
И.Аметовнынъ фаалиети, энъ эвеля, ахлякъ-этика джеэттен урьметке ляйыкътыр.
Уста «мусульман мезарлыкъларына ляйыкъ корюнюш бермекни» озюне макъсад этип къойды.
Аметов Къырым бойлап ташлангъан, бозулгъан, бакъымсыз мезарлыкълар къыдырып, чокъ юре.
Таракъташ коюнде (онынъ ана-бабасы догъма таракъташлылар) бозулгъан мезарлыкънынъ еринде тапылгъан кемиклерни гъайрыдан комип, озь акъчасына «Яралы таш» хатыра нишаныны (1994 с.) тикледи.
Уста бунъа бенъзеген нишанларны Къырымнынъ энди бир къач районларында тикледи.
Аметовнынъ мемориаль иншаатлары жанрнынъ бутюн къаиделерине риает этелер.
Бу — алчакъ темель устюнде ерлештирильген ядикярлыкълар, олар табиат ве мимарджылыкъ муитине гъает уйгъунлар.
Олар озьлерининъ джиддий геометрик шекиллери иле монументаллер, ташларнынъ (мермер, гранит) тюслери исе оларгъа ифадели корюнюш бере.
Иншаатлар дейерлик джуляланмайлар, ташнынъ бутюнлиги базыда оймалы сийрек орьнеклер иле, я да тамгъа иле бозула.
Уста къырымтатар джемаат эрбабы Сеит огълу Сейдаметке (1998 с.) ве укъукъ къоруйыджы генерал Пётр Григоренкогъа (1999 с.) эйкеллер багъышлады.
Владыка Климентнинъ риджасына бинаэн И.Аметов Украина Автокафель кильсеси ичюн таш хач (1999 с.) ясады.
Ал-азырда эйкельтыраш Судакъта «Къадимий тюрк эйкельтырашлыкъ музейи»ни тешкиль этюв меселесинен огърашмакъта.
Бу музей ачыкъ авада олып, анда къадимий тюрк балбаллары, таш-пычув санатынынъ нусхалары, ве земаневий къырымтатар санатыны гъыдалагъан къадимий медениетнинъ сессиз шаатлары топланаджакълар.
Эйкельтыраш Шевкет Ахтемов (1973 с.) Ташкентте яшай ве иджат эте.
Шевкет та балалыгъында агъачта оювнен меракъланып, токъумаджылар медениет сарайы янында тасвирий санат тёгерегинде иштирак эте.
Агъач ишлеп чыкъарув заводынынъ мебель цехинде чалышыркен, о профессиональ эйкельтыраш олмагъа къатты къарар эте ве 1970 сенеси А. Островский адына театр-бедиий институтынынъ эйкельтырашлыкъ болюгине окъумагъа кире (1970-1975 сс.).
Ахтемовнынъ истидаты — эйкельтырашлыкъ.
Онынъ композициялары эки эсас группагъа болюне.
бу — камер, лирик композициялар: «Ана ве балалар», 1979 с., мермер; къызынынъ портрети «Зарема», 1985 с., мермер; белли медениет ве илим эрбапларына багъышлангъан барельеф, 1978 с.; Исмаил Гаспринскийнинъ портрети», 1989 с., мермер; Акъмесджит шеэринде И. Гапринский портретининъ лейхасы, 1991 с.
Ш. Ахтемов джумхуриет ве бутюниттифакъ сергилерининъ дефаларджа иштиракчисидир.
Украина бедиий Академиясынынъ мезуны, рессам Али Беляловнынъ иджадында умют этильмеген бурулыш юзь берди.
2001 сенеси сентябрь 12-де къадимий Къарасувбазарда дюньяджа белли къырымтатар классик шаир, тюркшынас алим Бекир Чобан-заденинъ Али Белялов яраткъан мермер эйкели тантаналы тедбир иле ачылды.
Ишбу эйкель ансамблини энди монументаль эйкельтыраш оларакъ танылгъан Али Беляловнынъ мувафакъиетле ишленген монументаль эсери, деп айтмакъ мумкюн.
Энвер Зайдуллаев (1947 с.) реалистик портрет жанрында чалыша, o, П.Беньков адына Джумхуриет бедиий окъув юртуны, сонъра А. Островский адына театр-бедиий институтыны битирди.
Ал-азырда онынъ иджады токътап къалгъанынынъ себеби — о, кеченлерде Къырымгъа кочип кельди.
Рустем Абляевнинъ таш, агъач, чамурдан ишленген эсерлери — бу фольклор, масал къараманлары ве жанр левхаларыдыр.
Онынъ чалгъыджылар, чобанлар, чешит айванларнынъ шекиллери уфакъ пластика жанрына аиттир.
Эйкель — иджатнынъ гъает паалыгъа тюшкен чешитидир.
0, паалы материаллардан азырлана, технологик джерьянынынъ озю де чокъ кучь ве сермия талап эте.
Бундан да гъайры, эйкеллерни ресимлерге нисбетен сийрек сатын алалар, бу себептен, эикельтырашкъа озь ишининъ маддий джеэттен семересини чокъ беклемек сырасы келе.
Бунъа бакъмадан, муреккеп икътисадий вазиетте биле къырымтатар эйкельтырашлары тасвирий шекиль ве васталарынынъ араштырувыны девам этерек, заман иле берабер адымлап, къырымтатар халкъы санатынынъ инкишафына озь исселерини къошмакъталар.
ХУЛЯСАЛАР:
Къырымгъа санатнынъ Авропа нумюнесиндеки янъы шекиллери рус медениетининъ тесири алтында кирип кельдилер, тамам о вакъытта аньаневий медениет мында инкъыраз вазиетинде булунмакъта эди.
Къырымда, мусульман дюньясынынъ Русие теркибинде булунгъан башкъа регионларына нисбетен, меселя Озьбекистангъа нисбетен, бу кирюв джерьяны бираз эвельдже ве интенсивдже кечкен.
Фаалиетлери XX асырнынъ биринджи йылларында башлангъан ильк къырымтатар рессамлары тасильни четэльде алдылар.
Оларнынъ эксериети озь истидатларыны омюрде косьтерип оламадылар, оларнынъ такъдири фаджиалыдыр.
Амма олар къырымтатар медениети тарихында айдын хатыра, парлакъ из къалдырдылар.
Рессамларнынъ экинджи несили тасильни Къырымда, эсасен Н. Самокишнинъ студиясында алды, базылары исе озьлери мустакъиль огрендилер.
Оларнынъ фаджиасы да биринджилерининъкинден эксик олмады.
Оларнынъ такъдири сюргюн олунгъан озь халкъынынъ такъдиринен бир олды.
Дженткен эвельки девирде къырымтатар тасвирий санаты советлер медениети ве идеологиясынынъ умумий акъымында инкишаф этти.
Социалистик реализм, эсерлернинъ мундериджели эсасыны бельгилеерек, бир тарафтан — эвель таныш олмагъан, янъы истикъбаллер ачты, дигер тарафтан — меджбурий ресмий ёнелишнинъ сынъырларында сыкъыштырды.
Дженткен сонъки бир къач онйыллыкълар девирсизлиги нефасетке олгъан ынтылувны сёндюрип оламады — озьлерининъ озьгюн эсерлерини яраткъан къырымтатар рессам, эйкельтырашларнынъ янъы несили пейда олды.
Лякин, языкълар олсун, олар чешит ерлерге сепильген алда, бири-биринден айры яшайлар.
Бугуньде-бугунъ оларнынъ истидаты, иджады танылды, лякин чокъ йыллар девамында озь топрагъы, озь халкъы акъкъында санат тилинде лакъырды этмек имкянындан марум эдилер.
Шимди де, Къырымдан тышта яшагъан бир сыра рессамларнынъ шекилленюви миллий медениет озьдешлигининъ черчивесинден тышта кече.
Къырымтатарлар озь ватанына къайткъан сонъ, къырымтатар тасвирий санаты инкишафында сонъки юз йыл ичинде юзь берген янъы — экинджи джанланув, юкселюв акъкъында айтмакъ имкяны пейда олды.
Бунынънен бирликте, 1990-джы йыллар 1920-30-нджы йыллар девиринден кейфиет джеэттен фаркъ этелер.
1930-нджы йылларда къырымтатар медениетинде «гъайрыдан тикленюв» термини бельки де шартлы характер ташыгъандыр, чюнки санатнынъ миллий тамыр ве аньанелерининъ тикленюви корюльмеген, медений юкселювнинъ темелли рус ве Авропа медениетлерининъ тесири олгъан.
90-нджы йыллар хусусында исе, биз миллий тикленюв башланды, деп айта билемиз.
Санатта эсас мевзулар айырылалар — сюргюнлик, авдет мевзулары; тувгъан топракъта дейерлик ёкъ этильген миллий медений мирасымызны огренмек имкяны пейда ола.
Джемаат анъында юзь берген акъикъий инкъиляп, янъы тасвирий васталарынынъ пейда олувына алып келе — сахте ихтираслы социалистик реализмнинъ ерине къырымтатар санаты ичюн янъы, авангард (символизм, каллиграфик абстракционизм, миллий романтизм) ёнелишлер пейда олалар.
Буны да къайд этмек керек ки, менфий мисаллер де расткеле — базы ишлернинъ сиясий аэнки профессиональ севие ерине кече.
Бугуньде-бугунь земаневий къырымтатар санатында бир къач ёнелиш бельгиленди.
Оларнынъ арасында аятий ве акъикъий реализм етекчи ёнелиштир.
O, Ватанына къайткъан рессамлар ичюн таянч нокътасына чевирильди, иджаткярлар чокъ йыллар девамында ясакъ этильген топракънынъ ве о топракъта яшагъан инсанларнынъ гузеллигини озьлерине синъирмеге ве акс эттирмеге тырышалар.
Ишбу ёнелишнинъ эсас жанрлары пейзаж ве портрет олып къалгъаны тесадюф дегиль, биз бу эсерлерде тек Къырымнынъ табиаты ве адамларыны коремиз (Бу ёнелиште иджат эткен рессам ве графиклер — С. Османов, Н. Якъубов, Р. Нетовкин, И. Шейх-заде, И. Нафиев ве башкъалары).
Эмиети джеэттен экинджи ёнелиш — бу темсильджилик.
Бу ёнелиш, икяе этиджи сюслендирювден къачынып, къырымтатар тарихынынъ муим мевзуларыны котермеге имкян бере (сюргюнлик, авдет, аньаневий дегерликлерге малик олув — къоранта, эв, Ватан).
Бу ёнелиште чалышкъан рессамлар (М.Чурлу, Р. Усеинов, А. Бараш, Э. Изетов ве иляхре), примитивлик ве манзаралыкъ услюб усулларындан файдаланалар.
Базыда бунынъ себеби ресим мектебининъ профессиональ зайыфлыгъы иле багълы.
Мисаль оларакъ М. Чурлуны косьтермек мумкюн, амма, бунъа бакъмадан, онынъ иджады озь теренлиги ве базыда анълы суретте сайлангъан бедиий тасвир тили иле янъгъырагъан эеджанлылыгъыны джоймай.
Янъы, даа догърусы, чокътан унутылгъан санат чешитлеринден бири, «хаттатлыкъ абстракционизми» ёнелишинде шекилленген, гъайрыдан тикленеяткъан хаттатлыкъ санатыдыр.(А. Сеит-Аметов).
Ве ниает, миллий романтизм услюбинде А. Белялов, Э. Османова чалышалар ве тарихий романтизм услюби яш рессам Р. Баличнинъ иджадына аиттир.
Бугуньде-бугунь къырымтатарлар тувгъан Ватанларында бутюн иджадий потенциалларындан сербест файдалана билелер.
Бу исе — къырымтатар миллий медениетининъ чечекленюви ве къазанчларынынъ ишанчлы реинидир.
## КЪЫРЫМТАТАР ХАЛКЪЫНЫНЪ МАНЗАРАЛЫ-АМЕЛИЙ САНАТЫ
### 3.1. ИНКИШАФНЫНЪ ЭСАС БАСКЪЫЧЛАРЫ, БИРИНДЖИ УСТАЛАР
Къырымтатар халкъынынъ манзаралы-амелий санаты XX асырнынъ башына барып, юзь берген инкъиразгъа бакъмадан, умумен, юксек профессиональ севиеси ве асырлыкъ аньанелерини сакълап къалды.
XIX асырнынъ сонъларындан итибарен къырымтатар усталарынынъ эшьялары эскилик мухлислерини, коллекционерлер, къырымшынас-алимлернинъ кениш даиресини къаврап алгъан тедкъикъатчыларнынъ дикъкъатыны джельп эткени тесадюфий дегиль эди.
Авескярлыкъ коллекциялар ве джыймаларнынъ арасында гъает популяр олгъанлары бу — белли къырымшынас А.А. Бертье-Делагард (Ялта) ве Акъмесджитте Таврия илимлер архив комиссиясынынъ коллекциялары, Свищевнинъ шахсий гимназиясынынъ топламы; Къырымдан тыштаки коллекциялардан исе Петербург ве Москва музейлерининъ болюклери: Русие музейинде Миллернинъ коллекциясы ве Москвада сабыкъ Румянцев музейинде — ал-азырда Халкъшынаслыкъ музейинде Янжулнынъ коллекциясы белли эди.
Бу коллекцияларнынъ эсасыны нагъыш ве токъумалар, къысмен, бедиий маден, къуюмджылыкъ эшьялары тешкиль эте эдилер, эписинден зайыф кирамет эм де таш ве агъач устюнде оюв такъдим этильген эди.
Бу ал — тесадюф дегиль.
Коллекцияларда топлангъан экспонатлар XIX асырнынъ сонъунда ве XX асырнынъ башында эснафчылыкъ истисалы саасында мевджут реаль вазиетни акс эттире эдилер.
1880-90 сенелери белли этнограф Н. Харузин тарафындан отькерильген къырымтатар орьнеклерининъ ильк тедкъикъатлары пейда олдылар.
1920-нджи сенелерде къырымтатар амелий санат чешитлерини систематик суретте топлав башлана.
Багъчасарайда Хансарай музейи халкънынъ маддий медениетини огренюв меркезине чевириле.
Къырымтатар миллий эснафларыны гъайрыдан тиклев ишине къырымтатар санатшынасы, музейшынас, рессам У. Боданинский гъает дегерли иссе къошты, У. Боданинский озь вакътында Багъчасарайда Хансарай-музейининъ мудири олды.
Мемлекет ичюн пек агъыр вакъытта о, халкънынъ медений байлыгъыны сакълап къалувда джиддий иш башлай бильди.
Боданинскийнинъ фаалиети саесинде, «Багъчасарай музейинде топлангъан ильмий байлыкълар мунтазам артмакъталар», — 1924 сенеси Къырымны зиярет эткен академик Крачковскийнинъ къайды.
Музей бедиий эснафлар, этнография ве археология болюклеринден, эм де къырымтатар эдебияты китапханесинден ибарет эди.
1925 сенеси буюк археология-этнография экспедициясына ёлбашчылыкъ япты, онынъ макъсады къырымтатар медениети ве санатынынъ вазиетини огренмек эди, онынъ кетишатында музейнинъ коллекциясына къошулгъан уникаль турмуш эшьялары топланды.
1924 сенесинден башлап 1929 сенесине къадар экспедиция Къыркъ-Азизлер, Эски-Юрт, Эски Къырым, Чуфут-Къале, Бойказак ве башкъа ерлерни огренип чыкъты.
Боданинский тешвикъат ве ильмий ишлернен фааль огьраша — о, къырымтатар миллий санаты боюнджа пек чокъ лекция окъуды, маддий медениет тарихы боюнджа бир сыра макъалелер дердж эттирди.
Онынъ арекетлери саесинде къырымтатар халкъы санатынынъ экспонатлары (эркек ве къадын-къызларнынъ урбалары, къакъмалы ресимлер, нагъышлар) 1925 сенеси Парижде отькерильген манзаралы санат ве санайы Халкъара сергисине ёлланды, мында олар кумюш медальнен такъдирлендилер (У. Боданинскийнинъ малюматларына коре, къырымтатар миллий нагъышларына тунч медаль берильген), сонъра, 1927 сенеси — Москвагъа Бутюниттифакъ сергисине ёлланылды.
Къырымтатар усталарынынъ усталыгъы джиан микъясында танылды».
Къырымтатар халкъ санатыны огренюв боюнджа дигер буюк меркез, Ялтада Бухара эмирининъ мусадере олунгъан сарайында ерлешкен Шаркъ музейи олды.
Музейнинъ башы, Истанбулда, Бейрутта, Москвада Шаркъий тиллер институтында (1913-1914) кениш тасиль алгъан, юксек бильгили мутехассыс, 1917 сенеси Зынджырлы медресенинъ эсасында тешкиль олунгъан (1917-1925 сс.) Менъли Герай хан адына институтнынъ биринджи ректоры, Шаркъ медениетини ве тарихыны яхшы бильген мутехассыс, Якъуб Кемаль эди.
Сонъра о, якъаланып (1934 с.), атып ольдюрмек укюми чыкъарылды.
Я. Кемаль къырымтатар аньаневий эснафлары боюнджа «Къырым ханлыгъында цехлернинъ весикъалы тарихы» адлы китап язды.
Музей дженюбий ялыбою къырымтатар эм де «озь вакътында къырымтатарларнынъ санатына насылдыр тесир косьтерген Шаркъ халкълары» эснафларынынъ эшьяларыны огренюв, джыюв, нумайыш этюв меселелеринен мешгъуль олды.
Озь невбетинде, Кезлев этнография музейи караим ве чёль тарафлы къырымтатарларнынъ санатыны огренюв меселелеринен огърашты.
Бу музейге Полина Яковлевна Чепурина ёлбашчылыкъ япты.
П.Я. Чепуринанынъ фаалиетини айрыджа къайд этмелидир.
Петербург археология институтынынъ мезуны Чепурина 1882 сенеси Киевде догъды, амма такъдир онынъ омрюни Къырым иле багълады.
О — Къырымнынъ амелий санаты боюнджа пек чокъ макъалелернинъ муэллифи (196-201), тедкъикъатчы-алим, Къырымда бедиий эснаф артеллерининъ тешкилятчысыдыр.
Макъалелери санатшынасларнынъ шимдики несили ичюн де озь актуаллигини джоймадылар.
Къырымтатар эснаф иджадиятыны огренмеге себеп — усталарнынъ озьлеринен танышув ве къонушув олды.
1917 сенеси халкъ устасы, нагъышчы, отузлы Айше Мамбетова иле тесадуфий корюшюв, онынъ ишини козетюв турмуш санатынынъ бу чешитининъ пейда олув шараитлери ве себеплерини огренюв меселесине алып кельдилер».
1910 сенесинден 1915 сенесине къадар девирде Чепурина Къырымнынъ дагълы районынынъ бутюн Шаркъий къысмыны ве, къысмен, дженюбий ялыбоюнынъ Кефе ве Судакъ тарафларыны огренип чыкъты.
Дженюбий-шаркъ Къырымнынъ узакъ дагълы койлеринде (Айсерез, Арпат, Къапсихор ве иляхре) тедкъикъатчы «ресими, колорити, тикюв ве токъума техникасы джеэттен аджайип нусхалар» эльде этти.
Оларнынъ арасында Италия гемиси тасвирленген Судакъ нагъышы (ХVІІ-ХVІІІ асырлар), Коктебель нагъышы аят тереги тасвирленген (ХVІІІ асыр).
Тедкъикъатчы караим нагъышларынынъ огренювине де буюк эмиет берди.
«Ильмий-тедкъикъат ишлеринен сынъырланмакъ мумкюн дегиль.
Ишбу орьнекли материалны истисалда ишлетмели.
О, Шаркъ ресимлери гъает зайыф олгъан чини-майолик истисалына ве бизим санайыгъа акъикъий санатнынъ тазе акъымыны кирсетир» — дей Чепурина.
Чокъ йыллыкъ тедкъикъий ишлернинъ нетиджесинде Чепурина, келип чыкъувыны ве тарихий инкишафыны косьтеререк, къырымтатар орьнекли тикишининъ, бутюн чешитлерини, тикишлернинъ чешитлерини тафсилятлы огренип, эписини язып алды.
Къырымтатар санатынынъ ильк тедкъикъатчылары буюк севги иле топлагъан музей коллекцияларынынъ такъдирлери фаджиалыдыр.
1944 сенесининъ сюргюнлигинден сонъ, Къырымда къырымтатарлар яшагъанынынъ шаатлары олгъан эр анги маддий шей ёкъ этильген эди.
Такъдир экен, Багъчасарай Хансарай-музейининъ, Ялта Девлет тарихий-эдебий бирлешкен музейининъ, Къырым Джумхуриет улькешынаслыкъ музейининъ уникаль коллекциялары ёкъ этильмей, сакъланып къалдылар.
1993-1995 сенелери Киевде, Алушта, Ялтада; 1996 сенеси Акъмесджитте ве 2000 сенеси Москвада ишбу сакъланып къалгъан нагъыш, басма ве костюмлер коллекциялары биринджи кере нумайыш этильдилер.
Оларнынъ сырасына 5-6 йыл ичинде Къырымтатар санат музейининъ хадимлери топлагъан коллекцияны да къошмакъ мумкюн.
Къырымтатар манзаралы-амелий санат эшьяларынынъ зенгин коллекцияларына малик четэль музейлери сырасында — Русие этнография музейи (Санкт-Петербург), Шаркъ халкъларынынъ рус музейи (Москва), Русие тарихынынъ Девлет музейи (Москва), Кремль тарихий-мимарджылыкъ заповеднигининъ Силя музейи (Москва), Берлин этнография музейи (Берлин), (ГОХРАН) Къыйметли маденлер музейи (Ташкент), Топкъапу-сарай музейи (Истанбул), Этнография музейи (Анкъара), Халкъ санаты музейи (Констанция, Романия), шу джумледен Вена (Австрия), Тула (Русие), Самаркъанд ве Бухара (Озьбекистан) шеэр музейлери барлар.
Асырнынъ башында аньаневий эснафлар джиддий инкъиразда булундылар, oнынъ себеби — 1921-22 сенелери Къырымда мевджут ичтимаий-сиясий вазиет, юзь берген буюк ачлыкътыр.
Эснафчыларнынъ сайысы бирден эксильди.
Бу шараитлерде халкъ ходжалыгъыны тиклев умумий сиясетининъ черчивесинде аньаневий эснафларнынъ тикленюви актуаль меселе эди.
Эали ве усталарнынъ арасында ярыкъландырув, анълатув ишлери башлана.
Къырымда миллий эснаф санайысынынъ меркези Багъчасарай эди.
1920-нджи йылларда мында Шаркъ халкъларынынъ эснафсанайы техникумы ачылды, мында къырымтатарлардан гъайры, къазантатарлар, астрахан татарлары, азербайджанлар, озьбеклер, кавказлылар (шу джумледен Дагъыстаннынъ мешур Кубачи коюнден) ве башкъалары (джеми 22 миллет векиллери) тасиль алдылар.
Техникумда дёрт окъув устаханеси бар эди, бу — беш йыллыкъ окъув муддети иле килим токъумаджылыкъ, нагъыш, химия-бояджылыкъ, тахта ишлери боюнджа (столяр) устаханелер.
Техникумда аман-аман 140 талебе окъуй ве 20-ге якъын оджа ве инструктор дерс бере эди.
Мектепнинъ макъсады — «Шаркънынъ эснаф ве бедиий санайысы боюнджа эвельки эснафчыларнынъ ерине ихтисаслы ишчилер азырламакъ, (Къылавуздан, 1929 с. Акъмесджит, Къырым девлет нешрияты с. 92), эснаф истисалыны рационаллештирмек ве механизмлештирмектир.
1929-30-нджы окъув йылларынынъ башында тех никум, Багъчасарайда етерлик ода олмагъаны мана этилип, Кефеге авуштырылды, бу исе ахыр-сонъу онынъ къапалувына алып кельди.
30-нджы йылларда Къырымда (Кезлев, Багъчасарай, Къарасувбазар ве иляхре) чешит бедиий артеллер мейдангъа кетириле, oлар, эксериет аньаневий махсулат ишлеп чыкъарувнен мешгьуль олалар (нагъыш ве тикиш).
Бу артеллернинъ эписи экспорткъа чалышкъанлар.
1930 сенеси Багъчасарайда къырымтатар миллий нагъышынынъ «Ильк адым» адлы биринджи кооператив артели ачыла.
Мында инструктор оларакъ халкъ устасы Исьми Мансурская чалыша.
Амма къыскъа вакъыттан сонъ, (1932 с.) окъуткъан хадимлернинъ сайысы етерлик олмагъаны себебинден, токъумаджылыкъ устаханелери къапатылып, тек нагъыш устаханелери къала.
1930 сенеси Кезлевде П. Чепуринанынъ ёлбашчылыгъында «Эски орьнек» адлы мешур бедиий артель тешкиль олунды.
1935 сенеси майыс 25-те Москвада Шаркъ медениетлери девлет музейинде Чепурина топлагъан материаллар ве артельде азырлангъан нумюнелери боюнджа Къырым басмалары ве нагъышларынынъ сергиси ачылды.
Багъчасарайда «Илери» бедиий артели мейдангъа кетирильди, мында чёльмекчилик санаты огретиле эди.
Артельнинъ усталары шекли ве вазифеси боюнджа чешит сув савутлары азырлайлар.
Оларны къырымтатар нагъышларындан алынгъан аньаневий осюмлик орьнеклери иле яраштыралар.
Орьнекнинъ ифаделилиги онынъ къабарыкъ олгъанындан иришиле эди (мында Омер уста къуллангъан орта асыр къырымтатар рельефли мимарджылыкъ декоры ишлетильген).
Колоритте ешиль, сары, къаверенкли тюслер устюнлик эткенлер.
«Илери» артелининъ амфора ве бардакълары Санкт-Петербург, Акъмесджит, Ялта, шу джумледен Къырымтатар санаты музейининъ коллекцияларында бизим куньге къадар сакъланып кельмектелер.
XX асыр миллий манзаралы-амелий санат инкишафынынъ муреккеп баскъычларынен къайд олуна.
Эснафчылыкъ, орта асырларда олгъаны киби, XIX асырнынъ сонъунда ве XX асырнынъ башында да, озь къанун ве къаиделери боюнджа яшагъан, пекинген ве кениш системадан ибарет олгъан.
Бир сой ихтисаснынъ усталары цехлерге бирлешип, оларгъа баш уста ёлбашчылыкъ япкъан.
Цехнинъ теркибине адий усталар, къалфалар, шегиртлер кирелер.
Цехте пекинген иерархия, окъув системасы, аньаневий мерасимлер (уста унваныны берюв мерасими, цехнинъ мемуриетини сайлав ве иляхре мерасимлер) мевджут олгъан.
Цех ве онынъ азаларынынъ фаалиети устав боюнджа къатты незарет алтында булунгъан.
ХІV-ХVІІ асырда чечекленген къырымтатар манзаралы-амелий санаты XIX асырнынъ сонъунда ве XX асырнынъ башында бу чечекленювнинъ сонъуна келе.
Амма бираз вакъыт кечкен сонъ о, сёнип къалды.
Бунынъ себеплери чокъ.
Объектив себеплер — аньаневий эснафларнынъ XX асырнынъ башында къайд олунгъан умумий инкъыразыдыр, бу ал исе джемиетте юзь берген ичтимаий-икътисадий ве сиясий денъишювлернен, джемиетнинъ турмуш ве аньанелерини бозгъан Гъарбий Авропа медениетининъ келип кирювинен багълыдыр.
Санайы ве фабрика истисалынынъ уджузджа ве чешит махсулаты эснаф эшьяларыны базардан сыкъып чыкъалар.
Юксек къыйметли олгъан аньаневий орьнек де озь корюмини денъииштире, онъа башкъа ерлерден кельген памукъ басмаларынынъ, ресимли табакъларнынъ орьнеклери тесир этелер.
Орьнеклерге этраф муиттен сюжетли левхалар кирсетилип башлана.
Сонъра, табиий ки, эшьянынъ шекиль ве декоратив сюсленюви арасындаки уйгъунлыкъны бозгъан Совет деври омрюнинъ левхалары ишлетиле.
Бойлеликнен, асырнынъ башында сувукъ силя истисалы, таш ве агъач устюнде оюв киби эснафлар деерлик бутюнлей гъайып олалар.
Къырымтатар миллий эснафларынынъ меркези олгъан Багъчасарайда, башкъа шеэрлерде де «эвеллери шеэрде гъает инкишаф эткен эснаф истисаллары пек тез сёнип башлайлар, бакъыр савутлары джулялав, атлар ичюн торба, къуюмджылыкъ эшьялары чыкъарув токътатылды, суфьян аякъкъаплар истисалы умумен токътатылды».
Кираметчилик умумен гъайып ола, бу санат бояланмагъан, орьнекленмеген адий бардакълар чыкъарув истасалына чевириле.
«Даа кеченлерде, — деп яза П. В. Никольский, — империалистик дженткен эвель, Багъчасарайнынъ эснафчылыкъ ве тиджарет омюри къайнар чокъракъ киби эди, о, мында кельген адамны парлакъ ренклери ве озьгюнлиги иле айретте къалдыра эди.
Тар сокъачыкъ гуя давушларнен толдурылгъан: догъру сокъакъкъа ачылгъан пенджерелеринден, устаханелерден эшитильген тасырды ве гудюрдилер, сатыджыларнынъ чагъырувлары, ерлерини авуштыргъан буюк ашханелерде татлылыкълар ве миллий емеклер ташыйджыларнынъ янъгъыравукъ садалары — буларнынъ эпси бутюн бир гурюльтиге чевириле эди...».
Бунъа бакъмадан, XX асырнынъ башында териджилик истисалы ве тери, кийизден эшьялар ясалувы, къакъмалы бакъыр савуты ве къуюмджылыкъ эшьяларынынъ истисалы, токъумаджылыкъ, шу джумледен, «цивилизация дегерликлери» даа келип етишмеген узакъ районларда сакъланып къалгъан эвельки макъат ве нагъыш истисалы гъайып олмагъан эди.
Аньанелер тереги, иджадий фаалиетлерини ич бир аллар йыкъып оламагъан, пармакънен сайыладжакъ бир къач профессиональ усталарнынъ саесинде къурумады.
Оларнынъ сырасына Амет Къалафатов (1860-1942 сс.) кире, o — силя санаткяры, къуюмджы, къырымтатар орьнекчи-рессамы, Къырымнынъ амелий санатында уникаль шахыс оларакъ беллидир.
Уста дивар, басма ресимлери ичюн, нагъыш, къакъма, нешрият махсулаты (китап ве меджмуа къаплары ичюн) ичюн бедиий севиели озьгюн орьнеклер яратты.
Къалафатов даа яш экенде орьнеклер чызар, олар къырымтатар нагъышчы къадын-къызлар арасында даркъалыр эди.
О, эмек фаалиетини чиленгир олып башлады.
Какъмаджы, силяджы зенаатыны менимсеген сонъ, Къалафатов ав тюфеклери, пыштавлар, пычакълар ясагъан.
Къакъламаларнен сюсленген, алтын къакъламаларнен ишленген бу эшьялар бедиий текмилликлери иле айретте къалдырып, буюк ихтияджгъа малик эдилер.
Энъ тааджипли ери шу ки, уста энди 70 яшыны толдурып бу ишлерден четлешкен заманда, онынъ орьнекчи-рессам истидаты гьайрыдан джанланды.
Къолуна тюшкен бир табакъ кягьытнынъ устюне эвеллери штихель иле маденнинъ устюнде сызгъан сонъра падиша ракъысынен темизлеп, шаблонларнен къакъып чыкъкъан орьнеклерини къалем иле сызмагъа тырышты.
Бойлеликнен, къарт уста кене де орьнек санатына мураджаат этти.
Къалафатов эки йыл ичинде къалем, тушь, ренксиз ве ренкли къалемлернен сызылгъан, учь юзден зияде орьнекли композиция яратты.
Авропа санатындан алынгъан базы бир янъы усулларны кирсетти, меселя, ракурстан (къыскъа корюниш) файдаланув, чечекнинъ дёрттен учь къысмыны тасвирлев (адети-узьре мусульман санатында чечекнинъ юкъарыдан корюниши я да конделен кесильген шекильде тасвирлене).
Къалафатовнынъ орьнеклери, Анадолу ве Иран санатынынъ элементлерини ишлетерек, эски къырымтатар орьнеклери эсасында яратылгъанлар.
Амет Къалафатов Парижде (1925 с.) Бутюнджиан манзаралы-амелий халкъ санаты сергисинде, Москвада (1939 с.) Бутюниттифакъ сергисинде ве, шу джумледен, Къырым бедиий сергилеринде (1937-1938) иштирак этти.
1930-нджы йыллар онынъ иджадында гъает семерели олдылар.
Къалафатов яраткъан орьнеклерден Къырымда авескяр рессамлар, артеллернинъ усталары, токъумаджылар, эвде чалышкъан нагъышчы къадынлар кениш файдаландылар.
1940 сенеси, 80 яшындаки Къалафатов Къырым АССР Рессамлары бирлигине къабул этильди, онъа «Къырым халкъ орьнекчиси» унваны берильди.
Устанынъ яраткъан орьнек композициялары ал-азырда Русие этнография музейинде (сабыкъ СССР халкъларынынъ этнография музейи), Къырым Джумхуриет улькешынаслыкъ музейинде, Ялтада бирлешкен тарих-эдебият музейинде, Акъмесджитте Джумхуриет къырымтатар санаты музейинде, джианнынъ — Париж, Лондон, Пекин, Москва, Петербург — ири музейлеринде сакъланмакъталар.
Къырымтатар орьнеклерини пек яхшы бильген нагъышчы-уста Адавие Эфендиева (1879-1944) эди.
О, Кезлевде догъды.
Орьнек яратув усталыгъынынъ сырларыны озь къартанасы, истидатлы ве чебер устадан огренди.
Адавиенинъ бабасы яшагъан эвнинъ бутюн донатмасы онынъ чебер къолларынен яратылгъан эди.
Адавие 4 яшында экенде къартанасындан онынъ зенаатынынъ бутюн сырларыны огренип башлады, яваш-яваш токъумаджылыкъ ве нагъыш сырларыны да менимседи.
Къыз 12 яшында экенде кергеф башына отурды.
Къызы 16 яшыны толдургъанда бабасы онъа токъумаджылыкъ тезьясыны алып берди ве онъа бу зенаатны огретеджек устаны давет этти.
Бабасы халкъ санатына юксек къыймет кесерек, къызыны окъутмакъ ичюн акъча къызгъанмады.
Адавие, нагъыш ве токъумаджылыкъ техникасыны мукеммель менимсеген сонъ, аджайип санат эсерлери яратып башлады.
1928 сенеси Кезлев музейининъ улькешынаслыкъ тёгереги оны миллий нагъыш оджасы оларакъ ишке давет этти.
1930 сенеси артельге ишке кирди, сонъра «Эски орьнек» артелинде нагъыш огретиджиси вазифесинде чалышты.
Эфендиева истисал ичюн Къырымнынъ чёль тарафына аит къырымтатар орьнек санатыны акс эттирген 200-ден зияде орьнек ресимлерини азырлады.
Эфендиеванынъ ресимлери ильк оларакъ 1935 сенеси Москвада отькерильген сергиде нумайыш этильдилер, сонъра I Бутюнрусие тасвирий санат авескярларынынъ сергисинде де такъдим этильди.
1930-1937 сенелери Эфендиева Къырымнынъ бутюн артеллери файдалангъан юзлернен орьнек композицияларыны яратты.
Эфендиеванынъ ресимлери боюнджа экспорт махсулаты ишеп чыкъылды.
Эфендиеванынъ орьнеклери ишлетильген тикиджилик эшьялары ве нагъышлар Авропа ве Америкада нумайыш этильдилер.
Эфендиеванынъ иджадына хас чизгилер, бу — ресимнинъ ачыкълыгъы, композициянынъ озюне хаслыгъы — буны «Диль-Пуш» (1930) ельпазе ичюн нагъыш эскизининъ мисалинде козетмек мумкюн.
Ресим графиканынъ ачыкълыгъы, назик шекиллернинъ веджизлиги ве симметриясы иле айырылып тура.
Эскиз бардакътаки чечек классик композициясына услюплештирильген.
Бардакъ гугюмни анъдыра, чекек исе — индже саплы ири, дюльбер гъоньдже.
Гъоньдженинъ этрафында, сув устюндеки тёгереклер киби, декоратив элементлер — алкъалар, гъоньдже ве кертикли япракъларны эки тарафындан сарып алгъан ярымай шекиллери ерлешкенлер.
% Ресим сейирджини шекильнинъ темизлиги ве саделигинен мефтюн эте.
«Меним орьнеклерим — меним фикирлеримдир» — деп айта тургъан А. Эфендиева озюнинъ композициялары акъкъында.
Эфендиева 1944 сенеси узакъ сюргюнлик ёлуна даяналмай, Самаркъанд дживарында вефат этти.
Белли къырымтатар драматургы ве джемаат эрбабы Сеид-Абдулла Озенбашлы (1867-1924), замандашларынынъ айткъанына коре, чебер, эски нагъыш усталарындан бири олгъан.
Бундан да гъайры, С. Озенбашлы аджайип чалгъыджы ве шаир эди.
Теэссюф ки, устанынъ орьнекли тикиш истидаты акъкъында бизге башкъа бир шей белли дегиль.
О, 1924 сенеси вефат этти.
Мезкюр иште ады анъылгъан, къырымтатар китап наширджилигининъ «атасы» Ильяс-мырза Борагъанский де аджайип орьнекчи эди.
Токъумаджылыкъ ве къырымтатар аньаневий нагъышы боюнджа белли мутехассыс Зулейха Бекирова аньаневий къырымтатар эснафларыны тиклев ишинде буюк роль ойнады.
3. Бекирова 1913 сенеси Таврия губерниясынынъ Перекоп уездиндеки Моллалар коюнде догъды.
Татар мектебини битирген сонъ, сойлары Адавие Эфендиеванынъ янына Кезлевге кельди ве «Эски орьнек» артелине ишке кирди.
Мында 1930 сенесинден 1932 сенесине къадар А. Эфендиевадан гъайры, чебер уста К. Я. Рыбальская да онъа устазлыкъ яптылар.
О, 1932-36 сенелери ёлланма боюнджа Москвада бедиий-санайы институтында тасиль алды.
% 1936 сенеси техникумны битирген сонъ 1940 сенесине къадар Москва бедий санайи институтында чалышты.
3. Бекирова Къазахистан, Туркменистан, Шималий Осетия ве сабыкъ СССР джумхуриетлерининъ килим токъумаджылыкъ истисалы ичюн миллий орьнеклернинъ эскизлерини ишлеп чыкъты.
Оларнынъ арасында — Нью-Йоркта (1939 с.) отькерильген Бутюнджиан сергисине токъулгъан «Девелер» тюклю килим; «Осетия» (1951 с.) тюклю килим беллидир.
Иттифакъ джумхуриетлерининъ устахане ве фабрикалары ичюн эскизлер япар экен, Бекирова оларнынъ миллий орьнеклерини тафсилятлы огренир эди.
Бу макъсат иле о, Орта Асия ве Къазахистанда экспедициянен булунды.
1940-1948 сенелери Бекирова Москвада амелий ве манзаралы санат институтында тасиль алды.
Мында о, В.С. Кондратьев ве Б.Ю. Ланге киби оджаларнынъ къолунда окъуды.
Институтны битирген сонъ, 1948-1968 сенелери Бекирова Москвада бедиий-санайы техникумында ихтисаслы фенлер боюнджа оджа оларакъ чалышты, ильмий ишнен (Туркменистанда килим токъумаджылыкънынъ тедкъикъаты) ве рессамлыкъ ишлеринен мешгъуль олды.
1937 сенесинден итибарен 3. Бекирова бутюниттифакъ ве халкъара сергилерде иштирак этти, шу джумледен: Нью-Йоркта (1939 с.), Киевде (1939 с.).
Онынъ ишлери Къырым, Москва, Санкт-Петербург, Саранск, Ашхабаднынъ музей коллекцияларында сакъланмакъталар.
Акълы раатлыкъкъа чыкъкъан сонъ, Бекирова озь омрюни гобелен санатына багъышлады.
Уста «Баарь келе», «Эмек», «Айдынланув», «Кузь», «Генчлик», «Салют», «Ай иле натюрморт» адлы гобелен композицияларыны яратты.
1990 сенеси 3. Бекирова Къырымтатар медениетини гъайрыдан тиклев боюнджа Координацион меркезининъ давети иле Москвадан Акъмесджитке кельди, мында о, курсларгъа ёлбашчылыкъ япып, къызларгъа къырымтатар килим токъумаджылыкъ ве нагъыш санатыны огретти.
Сонъки йылларда Бекирова гъайрыдан джанланаяткъан къырымтатар тюклю килим токъумаджылыкънынъ орьнек мевзулары ве композицияларыны ишлеп чыкъув меселеси узеринде чалышты.
1998 сенеси Акъмесджитте Къырымтатар санат музейи Къырым этнография музейинен бирликте З. Бекированынъ 85 йыллыгъына багъышлангъан шахсий сергисини тешкиль этти.
Зулейха Бекирова 1999 сенеси Москвада вефат этти.
Эсма Мансурская акъкъында тафсилятлы малюматлар ёкъ.
Бизим малюматларгъа коре, о, сойадына коре белли къырымтатар дворян къабилесинден ола.
Багъчасарайда «Ильк адым» адлы 1-нджи кооператив артелинде инструктор олып чалышкъан, орьнек ве тикиш техникасыны яхшы бильген.
1930 сенеси Къырымда санайы кооперативлери тарафындан янъы ачылаяткъан нагъыш-токъумаджылыкъ артеллери ичюн Мансурскаянынъ ярдымы иле инструктор-техниклер азырлагъан биринджи курслар тешкилятландырылды.
Курслар учь ай девам этип, ихтисаслы мутехассыслар азырлангъан.
Къырымда миллий манзаралы-амелий санатны сарып алгъан инкъыраз (XX асырнынъ башында) нетиджеде эснаф истисалынынъ зайыфлашувына алып кельди.
Ихтимал, бу инкъираз кечип де кетер эди, амма сонъра халкънынъ озюнинъ такъдири фаджиагъа чевирильди.
1944 сенеси къырымтатарларнынъ бирини къалдырмайып Къырымдан сюргюн эткенлери, халкъ иджадияты аньанелерини ве онынъ ютукъларынынъ деерлик гъайып олунмасына себеп олды.
Сабыкъ СССРнинъ чешит регионларына сепильген къырымтатарлар, укюметнинъ оларгъа нисбетен эр джеэттен тазыйыгъына бакъмадан, амелий санат эшьяларыны хатырлаткъан, дегерликлерге чевирильдилер.
Къырымда догъгъан къырымтатар халкъынынъ уйкен несили халкънынъ асырлыкъ аньанелеринде осьти ве тербие алдылар, олар озь эдждатларынынъ турмуш медениети, омюр тарзы ве аньанелери акъкъында хатыраны озьлеринен ташыдылар, уйкен несиль къырымтатар халкъы санатынынъ базы чешитлерини, меселя, килим токъумаджылыкъ (Озьбекистанда Палванташ къасабасы), нагъыш аньанелерини сакълап къалувда буюк роль ойнады.
Къырымда догъгъан несиль сюргюнликте халкънынъ турмуш ве медениет аньанелерини сакълап къалмагъа тырышты.
Къырымгъа, озьлерине къайтмакъ къысмет олмагъан эски усталарнынъ, олардан аньаневий эснафларны огренген балалары, шегиртлери къайтып кельмектелер.
Шу джумледен, къуюмджылыкъ санатыны Айдер Асанов, баба-бала Иззет ве Энвер Аблаевлер тиклемектелер; Асан Галимов къакъламанен огъраша; кирамет ве уфакъ пластика иле Февзи Сеит-Халилов, Абдюль Сеит-Аметов, Рустем Якъубов, Рустем Скибин, Шамиль Ильясов, Мамут Чурлу ве башкъалары мешгъуллер, ташпычув санатыны — Айдер Алиев, Ильми Аметов; тюклю килим токъумаджылыкъ ишлерини — Зейнеп Мусаева, Гульнара Асанова, Рейан ве Эдие Бекировалар, килим токъумаджылыкъны — Арзы Патель, Мамут Чурлу, Сабрие Эюпова ве башкъалары тиклемектелер; алтын сувлy ве орьнекли тикишнен Эльмира Муратова, Эльвира Османова, Эльмира Чалбашева, Тамара Ключкина ве Айше Османова мешгъуллер.
Къырымтатар миллий манзаралы-амелий санатынынъ башкъа чешитлери маддий себеплерге коре эм де Къырымда мутехассыслар олмагъанындан, бугуньде-бугунь даа тикленмейлер.
Тюркие, Алмания, Романия, Голландия ве АКъШта яшагъан къырымтатар диаспорасы, эм де Тyркие ве Украинанынъ девлет ве джемаат тешкилятлары манзаралы-амелий санатынынъ эсас чешитлерини гъайрыдан тиклев ишинде буюк ярдымда булунмакъталар.
Бугуньде-бугунь Акъмесджит, Къарасувбазар, Багъчасарай, Кезлев шеэрлери, Коккозь, Таракъташ, Багъай койлери — Къырымда миллий манзаралы-амелий санат меркезлеридир.
Ярымасырлыкъ сюргюнликтен къайтаяткъан къырымтатар халкъы бугуньде-бугунь тувгъан топракъларында озь тиллерини, медениетлерини тиклев джерьянында мисильсиз къыйынлыкъларны енъмектелер.
Озьгюн санатыны сакълагъан халкъ оны келеджек несиллерге мирас этип къалдырмагъа тырыша.
Къырымтатар халкъынынъ маддий медениетине аит ядикярлыкъларны топлав ве сакълавына, манзаралы-амелий санат эшьяларыны топлав ишине буюк эмиет берильмекте.
Бу макъсатнен Къырым Джумхуриет къырымтатар санаты музейи мейдангъа кетирильди.
Музейни тешкиль этюв тарихы 1992 сенесинден башланды.
Къырымтатар миллий санатынынъ дегерликлери кениш колемли ве аджеле суретте топланмалы, оларны сакълав меселелеринен огърашылмаса, тез арада топламагъа да, сакъламагъа да шей къалмайджакъ.
Вакъыт эльден къачырыладжакъ.
Бундан итибарен чешит вакъытларда ярымададан алып кетильген миллий маддий медениет ве санат эсерлерини ве эшьяларыны кене де Къырымгъа къайтарув ишине айрыджа дикъкъат айырылмакъта.
Орта Асия мемлекетлеринде, Романия, Булгъаристан ве Туркиеде къырымтатарлар топлу яшагъан ерлерде къырымтатар диаспорасынынъ векиллеринен бирликте экспедиция ищлери алып барылды ве илериде де бойле ишлер алып бармакъ козьде тутула.
Къырымдан тышта яшагъан къырымтатарлар, Къырымда музей тешкиль олгъаныны бильген сонъ, оларнынъ эдждатлары Къырымдан алып кеткен ве шимди къоранталарында ядикярлыкъкъа чевирильген шейлерни озь тешеббюслери иле мураджаат этип, музейге бермек истегини бильдирелер.
Меселя, 1998 сенеси Романияда яшагьан къырымтатарларнынъ делегациясы Къырымда зияретнен булунгьанда, къырымтатар манзаралы-амелий санат эшьяларынынъ коллекциясыны музейге такъдим эттилер.
1999 сенеси декабрь айында музей Констанциядан 1850-1950 сенелери ичинде Къырымда ве Добруджада яшагьан къырымтатар усталары тарафындан ишленген 56 нагъыш алды, бу коллекцияны Кемал Мусрет топлагъан.
1999 сенеси Къырым илиминде ильк оларакъ, Добруджа (Констанца, Румыния) къырымтатарлар топлу яшагьан ерлерге экспедиция отькерильди, оны Джумхуриет къырымтатар санаты музейинен бирликте Романиянынъ Демократик Тюрк-татар бирлиги тешкилятландырды.
Чокъ сайылы къырымтатар диаспорасы яшагьан Констанца (Романия) шеэринде Халкъ санаты музейининъ фондларында къырымтатар амелий санат эшьяларынынъ (купелер, герданлыкълар, къушакълар, баш зийнетлери, урбалар, алтын тикиш, нагъышлар) уникаль коллекциясы сакълангъан.
Музейнинъ фондларында XVIII асырнынъ сонъларына ве XX асырнынъ башларына аит къырымтатар манзаралы-амелий санатнынъ 2500-ден зияде нусхасы сакъланмакъта.
Музейнинъ янында реставрация ишлеринен огърашкъан устахане чалышмакъта.
Музейнинъ хазинеханеси энъ земаневий донатмаларнен теминленген.
Базы эснафларнынъ аньанелери (энъ эвеля килим токъумаджылыкъ ве нагъыш) романиялы къырымтатарларнынъ арасында аля даа кутюльмектелер.
Теэссюф ки, совет девиринде къырымтатар санаты эсерлерининъ эксери къысымы гъайып этильди ве джоюлды, бундан итибарен, Джумхуриет къырымтатар санаты музейининъ фондларында тек бинъге якъын уникаль нусха мевджут.
Оларнынъ да чокъусы Къырымдан тышта топланылды.
### 3.2. БЕДИИЙ МАДЕН ВЕ КЪУЮМДЖЫЛЫКЪ САНАТЫ
Маден, акълы оларакъ, манзаралы-амелий санатынынъ классик материалы сайыла.
Савут-саба, мерасим ве турмуш чанакъ-чёльмек, силя эшьялары, къуюмджылыкъ эшьяларыны ясавда онынъ ери айрыджа олгъан.
Эснаф инкишаф этип башлагъандан берли къырымтатарларда да маденни бедиий ишлевнинъ озь аньанелери ве къазанчлары олгъан.
Къырымтатар усталары ясагъан эшьялар шекиллернинъ чешитлери ве озьгюнлиги, ишнинъ юксек кейфиетиле айрылып тургъанлар эм де олар эксериет экспорт махсуллар оларакъ шаркъ ве гъарп мемлекетлерге тюшкенлер.
Шеэрлернинъ чокълашувы, маденден ишленген эшьяларнынъ инкишафына сильтем берди.
Къырымдаки маден кульчелери, эм де башкъа ерлерден алып келинген буюк микъдардаки бакъыр кульче ве башкъа ренкли маденлер бунъа ярдым эттилер.
«Бу санат не къадар даркъагъаны акъкъында, шекилленген бойле деталлерге бакъып айтмакъ мумкюн, бу — къапы ашыкъ-петиллери, орьнекли къалайлангъан ве япыштырылгъан бакъыр зийнетлер, кесильген индже орьнекли сары бакъыр килитлер, демир пармакълыкълар — оларны шимди де Къарасувбазар, Кезлев я да Багъчасарайнынъ эски эвлеринде расткетирмек мумкюн.
Шу джумледен, чоюн, бакъыр къандиллер, чыракъ ве фенерлерни, меселя, «Михари-Сулейман» буюк паникадилосы, Багъчасарайнынъ Хансарай джамисиндеки Соломон чырагъы я да Кезлевнинъ Шукурла-Эфенди джамисиндеки фенерни къайд этмемек мумкюн дегиль».
XVII асырнынъ орталарында Къырымда булунгъан тюрк сеяатчысы Э.Челеби Чоюнчи (Шимди Урожайное кою, Акъмесджит районы) коюни бойле тасвирлей: «Балха, Бухара, Самаркъанд, Луристан, Мултанда мешур тёкме демир къазанлар ясайлар; оларгъа керек кульче Къырым мемлекетинде, Чадыр-Дагъда къазыла».
Къырымда бу эснаф инкишаф эткен меркезлер Къарасувбазар, Багъчасарай эди.
Рус сеяатчысы Кондараки, XIX асырда бу шеэрлерни зиярет эткенде шуны къайд этти ки, эснафчылар арасында энъ зенгинлери къылыч, тюфек, пычакъ ве бакъыр савут ясагъан сойлары экен.
Эснаф цехлери тар ихтисаслыкъкъа къатты риает этер эдилер.
Бойледже, тюфекчилер, чиленгирлер, бакъырджылар ве къалайджылар киби зенаатларны айыра тургъанлар.
Ишлетильген материалларнынъ табиий хусусиетлерини билюв къырымтатар усталарына оны гъайрыдан ишлевде энъ келишкен усуллардан файдаланмагъа имкян бере, эм де онынъ озюнде гизленген икътидар ве эстетик имкянларыны да кенишче ачмагъа имкян бере эди.
Маден эшьянынъ шекиль ве этраф чевресининъ ифаделиги ишлетильген декоратив васталары иле, устю чешит-тюрлю ишлетильгени иле арттырыла эди.
Къырымтатар эшьялары озь вазифелери ве шекиллери боюнджа чешит-тюрлюдир: ленгерлер, текне, табакъ, тепси, чанакъ, фильджан, къаде, мешребе, тава, сылапчы, леген, мангъал, саань, сини ве иляхре.
Кениш даркъалгъан эшьялардан бири, буюк сув савуты — гугюмлердир.
Гугюмлер Къырымнынъ дагъ районларынынъ сакинлери чокъ файдалангъан савутыдыр.
Гугюмлернинъ тюбю кенъ ве къавий ола, оны омузларгъа ерлештирмек ичюн сапы пек онъайтлы эди.
Гугюмнинъ шекили кесильген конусны анъдыра, мытлакъа юксек къапагъы ола эди.
Шахсий ве музей коллекцияларында пек чокъ гугюм топлангъан.
Гугюмлер эксериет къуш, балыкъ (поствизантия тесири) сельби ве чечеклер тасвирленген композициялар къакъмалы орьнеклернен сюслендирильгенлер.
Джумхуриет къырымтатар санат музейининъ фондларында абдест алмакъ ичюн аджайип савутлар сакъланмакъта, къуманлар (къапакълы, узун сюмекли ве букюльген саплы) бакъыр я да къалайдан ясалгъан.
Сары алтын тюстеки къалайлы эшьялар, темиз бакъырнынъ хусусиетлерини сакълаяракъ, пек къавий ола тургъанлар.
Бу сой маденден чокъусы къаве дегирменлери, джезвелер, йыбрыкълар азырлай эдилер.
Йыбрыкъ армут шеклиндеки турк стаканыны анъдыра.
Бойле шекильдеки савутнынъ ичиндеки шингенлик чокъ вакъыткъадже сувумай ве озь дадыны сакълап къала.
Синилернинъ шекли ве декоры да чешит-тюрлю: овал, дёрткоше, къыйыштырылгъан кошели, дос-догъру четли я да тёгерекленген.
«Мерьем-ана къазаны» савутынынъ келип чыкъувы Къырымнынъ ялыбою ве дагълы къырымтатарларнынъ христиан кечмишинен ве Иса пейгьамбернинъ анасы — Мерьемнинъ адынен багълыдыр.
Бу савут локъсаларгъа аш-сув ташымакъ ичюн къулланылгъан.
Бу савут алчакъ цилиндр шекилинде олып, четлери къайтарылгъан, озю де осюмлик ве геометрик шекильдеки къакъмаларнен, ве къоруйыджы темсиллернен сюслендирильген.
Къырымтатар тарихы ве медениетининъ белли тедкъикъатчысы Рефат Къуртиев савутларнынъ биринде аналыкъны къоруйыджы, къадимий тюрк алласы Умайнынъ адыны ачыкълай бильди.
Къырымтатарларнынъ зияде севген материалы къызыл бакъыр эди.
Ондан ашхане савут-сабалары, софра донатув эшьялары, ярыкълатув кедиклери, амам савутлары ве саире эшьялар азырлай эдилер.
Бакъыр сыджакъны яхшы кечиргени ичюн, ондан чешит тюрлю къазанлар япып, ичлерини, базыда тышларыны да къалалай эдилер.
Савутны ерге къакъылгъан узун къазыкълар устюнде къалайлагъанлар.
Къырымтатарлар турмуш ве мерасим адетлерини кутювде къуллангъан бакъыр я да къалайлы савутлар пек онъайтлы, темиз эм де эалининъ ашагъы ве орта табакъалары ичюн фияты джеэттен пек келишкен эди.
% Татар аристократиясы ве асылзаделер кумюш эшьялардан файдалана тургъанлар.
% Къырымтатарларнынъ меденден ясалгъан савутлары озьлерининъ функционаллиги ве дюльбер тышкъы корюнишинен айырылып тура эдилер.
Орьнекли къакъма, басма ресим ве оймалы орьнек аньаневий усулларнен япыла эди.
Зенгин орьнекли савутлар интерьерни яраштырмакъ ичюн хызмет этерек, онынъ саибининъ эйиаллыгъыны бильдирир эди.
Маден табакъ устюнде япылгъан чеканка — къакъма ресим джулялавнынъ энъ муреккеп усулы сайыла, чюнки бу усулнен чалышкъан вакъытта ресим, онынъ рельефи ве фактурасыны биваста иш джерьянында яратмалы.
Орьнек кучюк чёкюч ве махсус къалем вастасы иле япыла.
Чокъусы къакъма ресим оймалы ресимнен сюслендириле.
Оймалы ресимлернинъ эсасыны учькошеликлер, ромблар, тёгереклер тешкиль этип, синилернинъ четлерини, кучюк бардачыкъларнынъ кенарларыны яраштыра, оларгъа айрыджа гузеллик багъышлай эдилер.
Чильтерли ойма ярыкъта пек ярышыкълы, корюмли ола, шунынъ ичюн де оны ярыкълатув кедиклеринде — къандиль, шамданларны сюслендирювде ишлете эдилер.
Тyрк сеяатчысы Эвлия Челеби, къырымтатар дюрбесининъ ичиндеки донатмаларны къайд этерек, эеджан иле тарифлей: «Эр бир... къуббе санки дюнья девирильген ер.
Бу — юз тюрлю къандиль, люле (чубукъ), алтын ве кумюш шамданларнен яраштырылгъан къуббелер».
Маденни бедиий ишлевде кениш даркъагъан усулларындан бири гравировка.
Ойма ресимдир, ачыкъ ве индже чызыкълы ресим якъын месафеден яхшы корюнгени себебинден, басма ресимлернен савут-саба ве къуюмджылыкъ эшьялары яраштырыла тургъан.
Ашхане савутлары арасында хусусан синилер айрыджа орьнекленгенлер.
Килим ве миндерлернинъ устюнде отурмагъа алышкъан къырымтатарлар ачылгъан дёртаякълыкъкъа синилер ерлештирип, оларны масса ерине къулланыр эдилер.
Сават (къарартма) техникасы кумюш эшьяларнынъ тегиз ве ресимли устьлерине айрыджа аэнк бере эди.
Къарартылгъан эшья тыныкъ парылдаяракъ, онъа айрыджа гузеллик, тамлыкъ багъышлай.
Джумхуриет къырымтатар санаты музейининъ фондларында бу техника иле сюслендирильген бир къач экспонат мевджут.
Оларнынъ арасында — зем-зем суву ичюн савутлар топламы бар.
Топлам сини ве эки фильджандан ибареттир.
Эшьяларнынъ кучюклиги ве оларнынъ шекиллери, устьлери басма ресим, къарартувларнен сюсленгени, савутларнынъ тантаналы, мерасимли вазифелерини къайд этелер.
Кертме техникасы ХVII-ХVIII асырларда эшьяларны манзаралы джулялавда кениш къулланылгъан усул эди, айры бир нусхаларда исе XX асырнынъ башына къадар ишлетильген.
Кертме санаты о дереджеде кенишлеген эди ки, алтын ве кумюш тельчиклер иле эвде къулланылгъан эр шей (меселя, аякъкъап киймек ичюн къашыкъкъа баргъандже) яраштырылгъан.
Багъчасарай тарихий-медений музей-къоругъынынъ фондларында саплы буюк шамданлар сакъланмакъта.
Олар кертме техникасы иле айнурлы осюмлик орьнеклеринен яраштырылгъан олып, озьлерининъ къоджаманлыгъыны ёкъ этип, аджайип енгиллик асыл этелер.
Кертме техникасы иле гъает зенгин ве инджеликнен яраштырылгъан эшьяларнынъ арасында силя эшьялары — пычакълар, къылычлар, тюфек къундакъларыны къайд этмели, оларны буюк партиялар иле Русие, Полония, Франция, Кавказгъа алып кете эдилер.
Тюфекчилик саасынынъ чечекленюви иле ренкли маденлерни алтын ве кумюшнен къаплав санаты багълыдыр, бу исе эшьянынъ бедиий къыйметини арттыра.
Алтын кунесув вастасынен къаплана, я да маденнинъ устюне индже ялдызлы алтын табачыкълар япыштырыла тургъан.
Эснафлар бу техниканы ойле усталыкънен менимсеген эдилер ки, олар япкъан эшьяларны керчек де алтын ве кумюш шейлерден айырмакъ къыйын ола эди.
Къырымтатарларнынъ силя санаты — халкънынъ тарихы ве медениетинде энъ парлакъ ве айрыджа бир саифесидир.
Сыкъ-сыкъ олгъан дженклер, ханлыкънынъ сынъырларында токътамагъан чарпышмалар силяджылыкънынъ инкишаф этмесине ярдымджы олдылар.
Силя эснафы къырымтатарларнынъ омюр тарзынен де сыкъы багълыдыр.
Аткъа минмек, силядан файдаланмакъ киби хусусиетлер балаларгъа яшлыкътан огретиле эди.
Яхшы ат ве зенгин силя — эркек адамнынъ менлигинден делялет берип, онынъ омюр къазанчларыны бельгилей эдилер.
Сарай ресмий мерасимлер — четэлли эльчилерни къаршылав, ордуларны корюв, авгъа чыкъув — отькергенде оларнынъ силянен яраштырылувына буюк эмиет берильген.
Силя эснафчылыгъы хусусан шеэрлерде инкишаф эткен.
Эбет, бу саада Багьчасарай ве Къарасувбазар мешур эдилер, бу шеэрлер къадимий заманлардан берли ханлыкънынъ икътисадий ве эснаф меркезлери эдилер.
Къырымтатарларнынъ «беяз силя» деп адландырылгъан сувукъ силялары буюк шан-шурет къазанды.
Пычакъ, къама, ханджерлер бутюн Шаркъта шурет къазангъанларындан гъайры, бу силяны Москва да сатын ала эди; бу малнынъ тиджарет партиялары бир йылда 400 бинъ нусхагъа бара эди.
Къырымтатарларнынъ беяз силясына, энъ эвеля онынъ къавийлиги ве демирлерининъ дюльбер шеклине юксек къыймет кесильген.
Лякин силя мухлислерининъ дикъкъатыны онынъ ярашыкълыгъы да джельп эткен.
Саплары морж кемиги ве къазыкътишлеринден къакъламаларле сюслендирильген, эшьянынъ демирлери исе — алтын ве кумюш кертмелер иле яраштырылгъан.
Бойле эшьялар Авропада, эксериет Францияда сатыла эди.
Истанбулда исе оларгъа ошатып сахте эшьяларнынъ истисалы тешкиль олунгъан, бу эшьяларнынъ устюне Къарасувбазар ве Багъчасарай усталарынынъ тамгъаларыны баскъан сонъ, оларнынъ фияты кескин котериле эди.
Эшьяларнынъ демир къысмы мешур дамасск болатындан ясала эди.
Джумхуриет къырымтатар санаты музейининъ фондларында сакъланылгъан пычакъ — озюнде эм вазифе эм эстетик кейфиетлерини бирлештирген къырымтатар силясынынъ айдын мисалидир.
Пычакънынъ индже, назик шекли бар, сапы да, демири де басма ресим ве къарартмаларнен сюслендирильген.
Эшья дешетли силя оларакъ дегиль де, миллий костюмни яраштыраджакъ бир къысмы, я да миллий турмушнынъ бир ярашыгъы оларакъ къабул этиле.
Теэссюф ки, къырымтатарларнынъ земаневий турмушында, къырымтатар силяджылары ясагъан эшьяларны тапмакъ деерлик мумкюн дегиль.
Диссертациянынъ муэллифи авджы-чобанлар къуллангъан пычакъны тапмагъа наиль олды.
Оны демирджи Айяр Джемаледдин огълу (1926 сенеси Кучюк-Озен коюнде догъгъан) ясагъан.
Пычакъ чюй шеклинде олып, дамасск болатына ошагъан багъчасарай болатындан япылгъан.
Демири сапына кирсетилип, тунч «къаш» вастасынен пекитильген.
Онынъ устю йылтырагъандже тегизленип, орьнекли кертиклернен яраштырылгъан.
Сапнынъ юкъары къысмы эки къулагъы олгъан услюплештирильген баш шекилинде, бу сой пычакълар къулакълары къара олгъаны ичюн «къаракъулакъ» адыны алдылар.
% Къаракъулакъларны эсасен одаман чобанлар ташыгъанлар.
Къырымнынъ дженюбий ялыбою татарлары арасында сапы чызма шекилинде ясалгъан «чызма» адлы пычакълар да къулланылгъан.
Пычакъларнынъ саплары бойнуз, кемик, базыда бутюн бир тунч парчасындан, я да Африкадан кетирильген филь кемигинден ясала эди.
Демирлернинъ уджлары къайырылгъан къырымтатар къылычлары Къырымдан узакъларда да белли эдилер.
Къылычнынъ енгиллиги, эм де парлав, кесюв, санчув дарбелерини бирлештирген дженкявер къылычкъа агъыр ханджерге нисбетен устюнлик бериле эди.
Къырымтатар аскери къошма силясы оларакъ узун ве кенъ балталар — «ай балталар» къуллана эди.
Олар ярымай шеклинде олып, орьнек ве язылар иле къаплана эди.
Базыда бу балталар эки агъызлы ола эди.
Къырымда атеш ачыджы чешит силялар да азырлай эдилер.
Багъчасарайда онларнен тюфек устаханелери олгъан.
Тюфек ве пыштавлар дюльбер, яхшы аткъан, алып юрмеси онъайтлы олгъан.
Къыйметли агъач джынысларындан ясалгъан къундакълары зенгин къакъламаларнен сюслендириле эди.
Чакъмакълы тюфеклер дамасск болатындан кошели я да томалакъ шекильде, тегиз я да оймалы оларакъ, пек къавий ясала ве шунынъ ичюн де пек чокъ мемлекетлерде ихтияджы буюк эди.
Къыскъа къундакълы къырымтатар карабинлерине де юксек къыймет кесе эдилер.
XIX асырнынъ сонъунда ве XX асырнынъ башында Багъчасарайда ясалгъан бир карабиннинъ фияты алты яхшы атнынъ фиятынен бир келе эди.
Къырымнынъ атеш ачыджы силялары экспорт эшьяларына кире, тек мемлекеттен тышкъа чыкъармакъ ичюн йылда 2000 нусха ишлеп чыкъарыла эди.
Иши, сиясет иле, къырымтатарларнынъ ходжалыгъы ве омюр тарзынен сыкъ багълы оларакъ, амелий санатнынъ башкъа чешитлери киби, ярымадада силяджылыкъ юзь берген сиясий, икътисадий денъишмелернинъ нетиджелерини озь узеринде сынады.
Силяджыларнынъ XIX асырнынъ сонъуна ве XX асырнынъ башына аит махсулаты, эксериет декоратив вазифе ташып, къырымтатар силясынынъ намыны, онынъ аньане ве хусусиетлерини сакъламагьа арекет этильди.
Бу девирде тюфек, пычакъ, къылычлар ав ве турмуш ихтияджлары ичюн чыкъарыла, къыйметли ве фахрий эдиелер сыфатында къулланыла эдилер.
Кутьлевий олгъан силя истисалы, шахсий сымарышлар севиесине тюшти.
Эшьялар озь утилитар вазифесини джояракъ, музей ве шахсий коллекцияларда сакъланып къалдылар.
Бугуньде-бугунь къырымтатар силя санатынынъ эсерлери Багъчасарай тарихий-медений заповедниги музейининъ фондларында, Русие этнография музейининъ коллецияларында, айры нусхалар Москва Кремлининъ Силя музейинде, Шаркъий Авропа музейлеринде, Тyркие музей коллекцияларында сакъланмакъталар.
Силяджы усталар яраткъан пек чокъ эшьялар Къырымдан тышкъа алып кетильди ве гъайып олдылар.
% Сакъланып къалгъан нусхалар, къырымтатар усталары тарафындан мукеммель менимсенильген усулларнынъ кениш ишлетильгенини косьтерелер: янъы орьнекли ойма, къакъма, алтын ве кумюш кертме, садет ве кемикнен мыкълама, саватлама, йылдызлама.
Бу — басма ресим, къарартув, алтыннен къаплав чешитлери, маденден ишленген эшьяларнынъ орьнек мевзуларында къадимий динлернинъ парлакъ образлары, чешит къабилелернинъ мерасим образлары (асырлар девамында олар бири-бирини алмаштырып, къырымтатар этносы медениетининъ шекилленювине тесир эттилер), озь аксини тапкъанлар.
Усталар ляле, гуль гъоньджеси, къаранфиль, гуль черепи, чешит мейвалар, осюмлик мевзуларыны буюк меарет иле ишлете эдилер.
Оларнынъ эписининъ темсиль манасы олып, къолай анълашыла эди.
Къырымтатар халкъынынъ этногенезинде «субстрат» ролюни ойнагъан Къырымда яшагьан тюрк къабилелерининъ тотематик тасавурлары халкънынъ хатырасында къавий пекиндилер.
Ислям идеологиясы чокъ вакъыткъадже оны енъип оламады.
Къырымтатар манзаралы-амелий санат эсерлеринде къоюн башынынъ я да бурмалы бойнузларынынъ услюбий тасвири чокъ вакъыткъадже сакъланып къалды; тюрк халкъларнынъ анъламында къоюн мукъаддес айван олгъан ве онынъ тасвири къорчалайджы темсиль ташыгъан.
Бугъа да мукъаддес мана ташыгъан, о, эркек кучюнинъ темсили олгъан.
Сыгъын ве барс табиатнынъ айдын ве къара кучьлерининъ темсиллери эди.
Маден эшьяларнынъ декорында эпиграфик орьнек кениш ишлетильген, о, бутюн мусульман санатынынъ хусусий чизгисидир.
Языларнынъ мундериджеси чешит олгъан, устанынъ адындан баш арифи къайд этилювден башлап, ишленген ери (бу гъает къыйметли малюмат), ве даа чешит истеклер, сагъ-селяметлик, байлыкъ тилев, шиир ве Къурандан сурелерге баргъандже язылабиле.
Эксериет орьнекнинъ ичине чешит шекильдеки медальонлар ве геральдик бельгилер кирсетиле тургъан.
Къырымтатар къуюмджылыкъ санаты инкишафынынъ эвримини козетир экенмиз, шуны къайд этмек мумкюн ки, биринджи зийнетлер, башкъа халкъларда олгъаны киби, утилитар вазифе (урбагъа илиштирильген, сачларны топлап туткъан ве иляхре) ташыгъанлар; сонъра, девамлы тарихий инкишаф ёлунда зийнетлерни чешит апотропеик анъламлар иле багьлангъанлар, олар мерасим вазифесини ташып, къоруйыджы ве назарлыкълар ролюни ойнагьанлар; ниает, XX асыргъа барып, зийнетлернинъ декоратив хусусиетлери устюнлик этип башлайлар.
Бизим куньге къадар къырымтатар къуюмджылыкъ зийнетлери пек аз къалды.
Бу эшьялар башкъаларына нисбетен хырсызлыкъкъа зияде огърадылар, бундан итибарен муэллиф озь тедкъикъатында эксериет весикъалы, фотосуретли, агъзавий материалгъа ве сакълап къалынгъан нусхаларнынъ аз бир микъдарына эсасланмакъта.
Къырымтатар къуюмджылыкъ эшьяларынынъ хусусиетлерине Мысыр, Юнанистан, Рома, Бизанстан кетирильген аньанелер буюк тесир ташладылар, лякин шекиль, услюп, сюслендирювде мусульман Шаркъы медениетининъ тасири ачыкъ сезильмекте.
Аньаневий эснафлар усталарынынъ сырасында къуюмджылар айрыджа ерде турмакъталар.
Оларнынъ тюкян ве устаханелери эр вакъыт шеэрнинъ меркезинде я да буюк маалелерде ерлешкен.
Къырымда къуюмджылыкъ санатынынъ къадимийлиги акъкъында ХІІІ-ХV асырларгъа аит хазинелер делялет берелер.
Орта асырларнынъ ве XX асырнынъ башларына къадар Къырымнынъ энъ буюк къуюмджылыкъ меркези Багъчасарай эди.
Къырым къуюмджыларынынъ энъ севген мадени кумюш олып, эвель-эзельден онынъ Ай иле тылсымлы багъы олгъаныны къайд эте эдилер.
Алтын иле чалышкъан усталаргъа «алтынджы» дей тургъанлар.
У. Боданинскийнинъ фикрине коре, къуюмджылар ве алтынджыларнынъ цехи Къырымгъа Иран, Кавказ ве Орта Асияны кечип Индистандан кельген.
Алтын эшьялар истисалынен къырымтатарлардан гъайры, озьлерини Индистандан чыкъкъан арийлер сайгъан, чингенелер огьраша эдилер.
Эбет, Индистан иле багълары оларнынъ тек хатыраларында сакъланып къалгъан, лякин къуюмджылыкъ эснафынынъ усталыгъы, эшьяларнынъ услюбине бакъкъанда, Иранда менимсенильген.
Иран къуюмджылыкъ мектебининъ къырымтатар къуюмджылыкъ санатына бу къадар буюк тесири — бу умумкъырым къуюмджылыкъ санатынынъ девамлы инкишафынынъ нетиджесидир, о, улу Иран къабилелерининъ санатына аит къуюмджылыкъ эшьяларындан башлана.
Анъылгъан къабилелер — кимерий, скиф, сколот, сармат, иран тилли аслар, алан ве готаланлар, олар чокъ вакъыт Къырымда яшагъан, ярымадада эбедий яшамагьа къалгъан бу къабилелернинъ бир къысымы сонъра дженюбий ялыбою ве дагълы къырымтатарларнынъ этногенезинде иштирак эттилер.
Орта асыр цех тешкилятларынынъ къатты къаиделери къуюмджылыкъ ишлери аньанелерининъ сакълап къалувына къолтуттылар.
Къуюмджылыкъ эшьялары миллий къадын-къызлар ве къысмен эркек костюмлерининъ айрылмаз теркибий къысмы олып, озь саиплерининъ ичтимаий вазиетинден делялет бере эдилер.
Зийнетлернинъ эписини учь эсас группагъа айырмакъ мумкюн: баш, боюн-кокюс, къол ве бундан да гъайры — бель зийнетлери, дуалыкълар.
Къырымтатар къадынлары фес кийгенлер.
XX асырнынъ башында къадифе феслер алтыннен тикилип, четлери пулларнен яраштырылгъан.
Фес шекили, тюрк, Кавказ, Иран халкъларында кениш даркъагъан фес — «тёпеликни» анъдыра.
Къырымтатар феси тёгерек тюбю ве къатты къаснакъ къушакътан ибарет олгъан.
Феснинъ къушагъы пулларнен сюслендирильген, тюбю исе кумюш я да алтын тёпеликнен екюнленген.
Тёпелик къырымтатар къуюмджылыкъ санатында популяр орьнек мевзулары — чечек я да йылдыз шеклинде орьнекли тепсичикке ошай.
Башны чечеклер иле (гульчембер) безетюв адети къадимий заманлардан кельген, чечек де йылдыз киби, эм темсиль, эм де бедиий эмиетке маликтир.
Къырымтатарларнынъ манълай такъынчагъына «баш алтыны» денильген.
Бу такъынчакъ фестен ашагъы пекитилип, рельефли орьнек, чечек я да йылдыз тепсичик ве чокъсайылы ири купелер комбинациясыны тешкиль эте эди.
Баш алтыны такъынчагъы саибининъ ичтимаий вазиетини бильдирип, онынъ маддий байлыгъындан делялет бере тургъан.
Къоджагъа чыкъкъан къадынны айырды эткен алямети зулюфлер эди.
Олар баш кийимге пекитилир, ве шекиллери де чешит-тюрлю ола эди.
Олар, эксериет, кумюштен ишленген олып, басма ресим ве ташларнен сюслендирильген, я да уфакъ данечиклернен сюслендирильген филигранлы бутюн пилякилерден ибарет эди.
Къырымтатар къадын-къызларнынъ баш кийимлери къулакъларыны къапатмагъан, бундан итибарен купе ве башкъа такъынчакъларгъа буюк эмиет берильген.
Купелер конус шеклинде, дёрткоше, бурулгъан ола эдилер, лякин энъ кениш даркъагъан ярымай шекли эди.
Къырымнынъ чёль тарафындан бири-бирине зынджырчыкъ иле пекитильген, узун сыргъалар такъа эдилер.
Кокюске такъылгъан такъынчакъ — герданлыкъ я да кокюслик антерининъ оймасыны къапата ве урбанынъ зийнетли къысмы оларакъ хызмет эте.
Герданлыкъ филигранлы пилякилер, пуллар, ярыкъыйметли ташлар ве зынджырчыкълардан ибарет ола.
Къырымтатарларнынъ энъ популяр зийнетлеринден бири токъалы къушакълар олгъан.
Оларны эркеклер де, къадынлар да, балалар да такъкъанлар.
Къушакълар маден (бири-бирине пекитильген айры-айры пилякилерден), мешин, парча, къадифеден ясала.
Къушакънынъ тыгъыз негизине базыда бант я да чечек шеклинде маден сюлюклер тизиле.
Къушакънынъ кумюштен ясалгъан башы айрыджа сюслендириле.
Башлары чифт ола — томалакъ, бадем шеклинде, кобелек къанатлары шеклинде ола.
Адети узьре, токъа шеклининъ эсасында — бири-бирине кузьгю аксинде ерлештирильген, четлери кертикли эки юзюм япрагъы, оларнынъ устюне эки чечек япрагъы къоюлгъан ве, ниает, буларнынъ эписи чечек шекилинде тепсичикнен пекитильген.
Нетиджеде колемли, учь къатлы (йипишли) композиция асыл ола, базыда онынъ чекиси 400 граммгъа ете эди.
Бу сой йипишли къушакъларнен бир сырада ойма ресим иле сюслендирильген ве зынджырлы кучюк ханджер иле пекитильген къакъмалы токъалар да расткеле.
Джумхуриет къырымтатар санат музейинде 30-гъа якъын къырымтатар къушакъларындан ибарет зенгин коллекция мевджут.
Къырымтатар миллий кийимлерини яраштыргъан къысымларындан даа бири дуалыкълардыр.
Шекиль джеэттен — дёрткоше, учькоше, бору шеклинде олып, къувуш ичлерине дуалар къоюлгъан, дуалар инсанны яман козь ве чешит белялардан къорчалагъан.
Джумхуриет къырымтатар санат музейининъ экспонатлары арасында филигрань техникасы иле ишленген бору шеклинде дуалыкъ мевджут.
Башкъа бир дуалыкънынъ дёрткоше осюмлик орьнегининъ тёгерекли сызыкъларынен ве къадифе аэнкиндеки къарартув тёкмелери иле йымшатылгъан, бойле сюслендирюв кумюшнинъ кульренк-кок устюнде пек дюльбер корюне.
Маденден ясалгъан дуалыкълар къадын-къызларнынъ сачларына орюле тургъан, олар зынджырчыкълар я да индже маден йипчиклернен пекитильгенлер, оларгъа сач-къасиде дейлер.
Къырымтатар къуюмджылары бедиий маден декорларынынъ чешит сойларыны ишлете эдилер, лякин филигрань — чильтер техникасына устюнлик бериле эди.
Эсасен, филиграннинъ эки чешити къулланылгъан: земинли орьнек азыр пилякининъ устюне япыштырыла; ве чельтекли — чешит къалынлыкътаки тегиз ве бурулгъан йиплер чельтекли орьнек асыл этелер.
Филигранлы композициялар бурьтюкли топузчыкъларнен толдурыла, олар орьнекнинъ эсас бугъумларыны къайд этелер, я да бутюн такъынчакънынъ устюни къаплап, ышыкъ-кольге оюныны ярата эдилер.
Къуюмджылыкъ такъынчакъларнынъ осюмлик мевзулары тек йипишли, я да оймалы орьнеклернинъ эсасыны тешкиль этмектен гъайры, эшьянынъ шеклини де бельгилей эдилер, меселя, къушакънынъ токъасы чечек шеклиндеми, озюм япрагъымы я да бадем шеклинде ясаладжагъы бельгилене эди.
Астраль мевзулар — йылдыз, кунеш, ай да къырымтатар къуюмджылыкъ эшьяларында чешит шекильде гъает назик ве дюльбер тасвирленген, оларнынъ манзаралы-эстетик хусусиетлеринден гъайры, чешит белялардан къорчалайыджы вазифелери де олгъан.
Къуюмджылыкъ эшьяларынынъ чешитлиги, эр бирининъ айры вазифеси, парлакъ сюсленюви, эшьяларнынъ эр типининъ индивидуаль вариантларынынъ чокълугьы, эм де асырлар девамында асыл олгъан къулланув медениети къырымтатар амелий санатынынъ бу чешитининъ къадимий аньанелери олгъаны акъкъында айталар.
XIX асырнынъ сонъу ве XX асырнынъ башына аит нусхалар къырымтатар усталарынынъ юксек профессиональ севиесини ве бедиий дамларыны нумайыш этелер.
Бунъа бакъмадан, 1920-нджи сенелернинъ сонъунда ве 1930-нджы сенелернинъ башында, эски аньанелер гъайып олувы, омюр шараитлери денъишкени, турмуш советлештирильгени себебинден, къуюмджылыкъ эшьялары ве бедиий маденнинъ башкъа чешитлерине де ихтиядж кескин эксильди.
Эгер асырнынъ башында, мисаль оларакъ, келин джиезлик къалайлы савут-саба, бир такъым къадын такъынчакълары ве иляхре зийнетлерни азырламакъ керек олгъан исе, (бу адетлер къуюмджыларны да, къалайджыларны да ишен теминлеп тура эди), энди той мерасимлери баягъы саделешип, адий ЗАГСнен екюнлене.
Ялынъыз юзюк, купелерге ихтиядж даа бар эди.
Къушакъ, зюлюф, герданлыкъ, дуалыкълар деерлик ясалмай эди.
Къыйметли маденлернен чалышув имкяны олмагъан сонъ, къуюмджылыкъ зенааты да гъайып олды.
Асырнынъ орталарына барып, къуюмджылыкъ зийнетлери чыкъарув истисалы бутюнлей токътатыла, ялынъыз XIX асырнынъ сонъу ве XX асырнынъ башында иджат эткен къуюмджыларнынъ аджайип ишлери къырымтатар къуюмджыларынынъ эвельки шан-шурети акъкъында хатыраны сакъламакъталар.
Аз къалгъан усталарнынъ озьлери де омюрнинъ янъы шараитлерине уйып, «совет эмблемаларынынъ» истисалына кечмеге меджбур олдылар.
Сюргюнлик йыллары девамында Къырымда къуюмджы бир уста биле къалмады, бедиий маден, санат чешити оларакъ, деерлик гъайып олды.
Ал-азырда оны тиклев ёлунда биринджи эминсиз адымлар атылмакъта.
Бу эснафнынъ такъдири озь санатына садыкъ рессамларнынъ къолундадыр.
Языкъ ки, олар пек азлар.
Айдер Асанов (1928 сенеси догъды) — къуюмджылыкъ эснафынынъ сырларыны биваста бабасы ве къартбабасындан огренген къырыматарлар арасында бирден-бир устадыр.
Айдер, эркек эджатларынынъ несиллери маденни бедиий ишлевнен огърашкъан къорантада осьти.
Багъчасарайда бабасынъ озь устаханеси олгъан, сонъра «Къуюмджы» артелинде чалышкъан.
Айдер 9 яшындан бабасына ярдым этерек, яваш-яваш къуюмджылыкъ санатынынъ сырларыны огренип башлады, я о, аилевий аньанелернинъ девамджысы олмакъ керек эди де.
Aмма 1944 сенеси генчнинъ такъдирини тамамиле денъиштирди.
1956 сенеси А. Асанов Москва электротехника техникумынынъ филиалыны битирип, «маденни сувукъ ишлев» ихтисасыны менимседи.
Баба-деделеринден къалма устанынъ бундан сонъки бутюн омюри башта Ташкент электротехника заводы иле, сонъра Гулистанда тамир-механика заводынен багълы олды.
Амма Асанов озь боюн-борджуны ве балалыкъта алгъан дерслерини бир вакъыт унутмады.
Озьбекистанда яшагьан йыллар девамында о, къуюмджылыкъ ишлеринен мешгъуль олып, юзюк, билезлик, купе, дуалыкълар ясады.
Бу серги я да бедиий нумюнелери дегиль, олар сымарыш боюнджа япылгъан такъынчакълар эди.
Лякин бу иш устагьа техникий бильги ве амелий пишкинлик берди.
1990 сенеси А. Асанов Къырымгъа къайтып кельди.
Бундан соньки он йыл да ерлешюв ве иш араштырув арекетлеринен кечти.
Ниает, 2000 сенеси онынъ тувгьан шеэри Багъчасарайда «Къырымны гъайрыдан тиклев» фонду тарафындан халкъ эснафларыны тиклев боюнджа меркез тешкиль олунды.
Бугуньде-бугунь Асановнынъ зви, озь устаханеси бар, къуюмджылыкъ санатынынъ инджеликлерини озь шегиртлерине огрете ве къырымтатар къуюмджылыкъ санатынынъ аньанелери гъайрыдан тикленеджегине умют беслеп яшамакъта.
Асанов ве онынъ шегиртлери азырлагъан къушакълар, дуалыкълар, тёпеликлер — бу къырымтатар халкъы турмушынынъ аньаневий эшьяларыдыр.
Асановнынъ шегиртлери филигрань техникасыны ишлетелер, лякин кумюш ве мельхиор ерине шимдилик бакъыр тель ишлетелер.
Эснафларны тиклев боюнджа меркези даа яш, онынъ талебелери де даа яшлар, олар санатта озь сёзлерини энди айтаджакълар.
Асан Галимов 1951 сенеси Гулистанда догъды, ал-азырда Акъмесджитте яшай, Къырым Рессамлары бирлигининъ азасы ола.
А. Галимов Ташкентте ирригация институтыны битирди, амма, бунъа бакъмадан, къуюмджылыкъ санатына нисбетен мерагъы яваш-яваш омрюнинъ энъ эсас ишине чевирильди.
Белли къырымтатар устасы А. Къалафатовнынъ торуны, Озьбекистанда джыныс агъачларынен чалышкъан уста Энвер Галимовнынъ огълу, Асан санат ёлуна мытлакъа аякъ басмакъ керек эди.
70-нджи йылларда Галимов орьнек санатынен мукеммель огърашып башлады.
Онынъ ильк орьнек композициялары дрантахтасы устюнде тушь иле ишленген эди.
Рессам оларда эвельки Шаркъ орьнекчилерининъ теджрибе ве къазанчларындан файдалана ве тек къырымтатар санатына аит мевзу ве шекиллер араштыра.
Вакъыт кечкен сайын, орьнек композицияларынынъ услюби шекиллене.
А. Галимов озь эсерлеринде, земини бус-бутюн къаплангъан осюмлик орьнегини: «бардакъ ичинде чечеклер классик композицияны; черчиве ичинде медальон, киби композицияларны ишлете.
Сонъра рессам, реаль чечеклер (ляле, къаранфиль, пападие) тасвиринден абстракт ресимлерге кече.
Ренкли, ири чечек мевзуларынынъ ерине къуюмджылыкъ эшьяларнынъ телли сюсленювини анъдыргъан, парчалангъан орьнеклерини ишлете; орьнекнинъ структурасы салмакълы ве низамлыджа ола.
Рессамнынъ етекчи эсерлериндеки элементлери — чечек-тепсичик ве пытакънынъ сармашкъан филиси.
1991 сенеси А. Галимов озь иджадына екюнлейиджи сечим япа — о, Ташкенте «Феникс» фирмасы янында бедиий-джулялав курсларыны битире, Озьбекистан Рессамлары бирлигининъ устаханесинде белли къуюмджы ве эйкельтыраш Амон Азимовнынъ ёлбашчылыгъында шегиртлик япа, сонъра окъув юртунда тасиль алып, къуюмджы ихтисасыны эльде эте.
1995 сенеси А. Галимов Къырымгъа кочип кельди.
Къалафатовлар сюлялесининъ аньанелерини тиклев макъсадынен озь къартбабасынынъ эвинде мектеп-студиясыны мейдангъа кетирди.
А. Галимов къырымтатар рессамларынынъ сергилеринде мунтазам иштирак этип кельмекте.
Онынъ эсерлери — орьнекли бакъыр савутлар (джезве, чыгъырыкъ ве иляхре), мельхиор къуюмджылыкъ такъынчакълары — къушакъ токъалары, билезликлер, юзюклер, купелер.
Галимов бутюн шекиль ве колемлерге устюнлик бере.
Филигрань техникасына нисбетен къакъма усулындан зияде файдалана.
Эшьяларнынъ тегиз устюнде басма орьнеклер пек яхшы корюнелер.
Уста, аньаневий эшьяларнынъ шекиллеринден файдаланаракъ, оларнынъ устюнде янъы орьнек композицияларыны ишлеп чыкъара, базыда садеф, смальта, джам ишлете.
Устанынъ ишлери классик къуюмджылыкъ нусхаларындан даа узакъталар, олар эски шекиль ве технологияларны менимсев деврине аитлердир, эр алда.
Бунъа бакъмадан, устанынъ иджады Къырымда аньаневий къуюмджылыкъ гъайрыдан тикленюви ве инкишафы ичюн истикъбаллер ачмакъта.
Земаневий белли къуюмджы-аньанеджи Иззет Аблаев «Иззет уста» фахрий унваныны ташый.
0, 1940 сенеси Къырымда Багъча-Эли (Къарасувбазарда) коюнде догъды.
4 яшында Пермь виляетине сюргюн олунды.
1962 сенеси Ташкентке кочьти.
И. Аблаев Ташкент шеэринде Токъумаджылар медениет сарайы янындаки тасвирий санат студиясыны битирди.
1971 сенеси Ташкентте амелий санат боюнджа эксперименталь-иджадий комбинаткъа ишке кирди.
И. Аблаев къоуюмджылыкъ санаты иле 1972 сенесинден берли огъраша, амма о йылларда устанынъ иджадындаки етечки жанр кирамет эди.
90-нджы йылларнынъ башындан берли И. Аблаев Къырымда яшамакъта.
Къырымгъа къайтув рессамнынъ тек терджимеийалында дегиль, онынъ иджадында да янъы бир баскъыч олды.
И. Аблаев — Къарасувбазар усталарынынъ неслиндендир.
Онынъ къартбабасы ве бабасы белли къуюмджылар эдилер.
Аблаев несиллер арасындаки багъларны сакълаяракъ, бутюн гъайретини къырымтатар къуюмджылыкъ санатынынъ гъайрыдан тикленювине бере.
И. Аблаев къырымтатар усталарынынъ зияде севген ве аньаневий техникасы.
Индже маден йипи иле орьнек яратмакъ тек буюк устанынъ къолундан кельген иштир.
Аблаевнинъ эсерлери — бедиий ве техникий джеэттен там нусхалардыр.
Кумюш ве мельхиор билезликлер, купелер, къушакъ токъалары ве иляхре эшьялардан уста аджайип дюльберликте такъынчакълар такъымыны топлай.
Оларнынъ шиирий адлары ялынъыз оларнынъ ташыгъан манасыны ве муэллифнинъ ильхам вазиетини бильдирелер («Индже бель», «Багъча-эли», «Лейля»).
Аблаев аньаневий олгъан чечек тепсичиклер, сармашкъан филислер шекиллерини ве орьнек мевзуларыны шахсий озюнинъ шекиллеринен янъылата.
Меселя, уста базы такъынчакъларгъа «Багъчасарай чешмеси» мевзусыны кирсете — алкъа шеклиндеки купенинъ ортасы кок ташчыкъ — козьнен сюслендирильген, ондан ашагъы исе салкъымчыкълар — тамчылар салынып туралар.
И. Аблаевнинъ иджадында дуалыкълар айрыджа ер алмакъталар.
Бир заманларда къырымтатар миллий урбаларнынъ муим бир къысмы олгъан дуалыкълар, уста тарафындан гъайрыдан тикленип, кене де халкънынъ аньаневий турмушына кирмектелер.
И. Аблаевнинъ эсерлери Джумхуриет къырымтатар санат музейинде, Къырым джумхуриет улькешынаслыкъ музейинде, Берлинде Джиан халкълары медениети музейинде сакъланмакъталар.
2000 сенеси Акъмесджитте И. Аблаевнинъ отькерильген шахсий сергисининъ экспозициясында сейирджилернинъ дикъкъатыны «Алтын бешик» филигранлы миниатюрасы озюне джельп этти.
Бу эсернинъ пейда олувы темсилийдир.
Бу муэллифнинъ ялынъыз дюльбер къырымтатар эфсанесине такълит дегильдир; бу, янъыдан джанланаяткъан ве Ватанына къайткъан халкънынъ озь-озюни тасдикъламасы ичюн зарур олгъан медениетнинъ де образыдыр.
Халкъ усталарынынъ къадимий къанунлары боюнджа, уста эснаф гъайып олмамасы ичюн, озюнден сонъ шегирт къалдырмакъ борджлу эди.
И. Аблаевнинъ шегиртлери бар, олардан бириси онынъ огълудыр.
Энвер Аблаев 1973 сенеси догъды, П. Беньков адына Джумхуриет бедиий окъув юртунынъ кирамет болюгини битирди, ал-азырда Къырым этнография музейинде маден боюнджа реставратор олып чалыша.
2000 сенеси майыс айында кендже Аблаевнинъ олып кечкен шахсий сергиси, Энвер аилевий аньанелернинъ девамджысы олмакъле бир сырада, эм мустакъиль, профессиналь къуюмджы-рессам олгъаныны тасдикълады.
Э. Аблаевнинъ иджадына эм аньаневий, эм авангард услюплери хастыр.
О, эвельки усталарнынъ эйи къазанчларындан файдаланаракъ, оларгъа земаневий инсаннынъ дюнья-бакъышы ве дамыны кирсете.
Аблаевнинъ бакъыр ве мельхиордан ишлеген топузлары, купелери, кулонлары озьлерининъ озьгюнлиги ве земаневий дизайны иле дикъкъатны джельп этелер.
Онынъ чельтерли эшьялары — бу назик филигрань орьнеклери олмакънен бир сырада, ифадели, тылсымлы орьнек асыл эткен, джанлы сызыкълардыр.
Э. Аблаев озь эсерлеринде умют этильмеген чешит материалларны бирлештире, меселя, маденнинъ элегантлыгъыны, кираметнинъ сыджакълыгъынен бирлештире.
Нетиджеде озьгюн ве энди шекилленген устанынъ янъы ве озьгюн такъынчакълары пейда олалар.
Къырымдан тышта тасиль алгъан къырымтатар къуюмджылары миллий аньанелерден узюльген алда шекиллендилер.
Бундан итибарен сонъки йылларда озь Ватанына къайтаяткъан амелий санат рессамлары къадимий къырымтатар къуюмджылыкъ санатынынъ аньанелерини огренмеге ве гъайрыдан тиклемеге арекет этелер.
Ал-азырда энъ муими узюльген девирлер багъыны гъайрыдан тиклемектир, эски усталар мукеммель менимсеген шекиль ве технологияларны огренмектир.
Маденден ишленген эшьялар къырымтатар халкъы турмушынынъ айырылмаз бир къысмы эди.
Сюргюнлик девиринде халкъта олгъан бутюн маден, шу джумледен алтын ве кумюш такъынчакълар да чекип алынды.
Къырым музейлериндеки къуюмджылыкъ эшьялары коллекцияларынынъ талийи бундан эйи дегиль эди.
1944 сенесинден сонъ къырымтатар къуюмджылыкъ санатынынъ уникаль коллекциялары Ялта тарихий музейинден, Багъчасарай Хансарай музейинден гьайып олдылар.
Халкъ санатынынъ башкъа бир чешити — токъумаджылыкъ эписинден яхшы сакъланып къалды.
Бедиий токъумаджылыкъ кениш даркъагъан эснаф чешити оларакъ, сакъламакъ ичюн онъайтлы, айрыджа шараитлер талап этмегени саесинде, эйи алда сакъланып къалмакъ къысмет олды.
Къырымтатар токъумаджылыкъ эшьялары сабыкъ СССР музейлерининъ топламларында шимди де мевджуттыр, олар анда чешит ёлларнен тюшкенлер — къырымтатар санаты ачыкъ-айдын огренильген замандаки экспедицияларнынъ нетиджесинде; я да Къырымнынъ коллекциялары юкъарыдан берильген эмирлерге бинаэн, бошатылгъан заманда, о вакъыт бу экспонатлар чешит башкъа музейлерге, эксериет Москва ве Ленинград музейлерине бериле тургъан.
Къырымтатар медениетининъ дигер маддий шаатлары киби, токъумаджылыкъ эсерлери де чокъ йыллар девамында музейлернинъ запасниклеринде сакъланып, ят козьлерден гизли тутулгъан.
Амма шимди де, оларнынъ устюнден ясакъ муури алып ташлангъан олса да, оларны корьмек къолай дегиль: тедкъикъатчыларнынъ, икътисадий себеплерге коре, мезкюр проблеманы ильмий джеэттен толуджа огренмек ичюн иджадий командировкаларгъа бармагъа имкянлары ёкъ.
### 3.3. ТОКЪУМАДЖЫЛЫКЪ ВЕ НАГЪЫШ
Орьнекли басмалар ве нагъыш истисалы ярымаданынъ деерлик бутюн районларында белли, къырымтатарларнынъ энъ кениш даркъагъан ве эсас эснафыдыр.
Токъумаджылар («безаджи») ве нагъышчыларнынъ («кезаджи») цех бирлешмелери Къырымда къадимий заманлардан берли беллидир.
Бу цехлер ханлар сарайыны, асылзаделерни, руханийлерни теминлегенлер; махсулатнынъ бир къысмы Акъденъизбою мемлекетлерине, Анадолу, Русиеге ёлланылгъан.
Цех тешкилятлары Къырымнынъ эр бир ири шеэринде мевджут олгъан — Кефе, Кезлев, Къарасувбазар шу джумледендир.
Багъчасарай энъ буюк эснаф-тиджарет меркезине чевирильген.
Токъумаджылыкъ устаханелеринде памукъ, кетен, йипек ве юньден басмалар ишлеп чыкъарыла эди.
XX асырнынъ башында Къырымнынъ чёль, дагълы, шаркъий районларында бу истисал да мевджут эди.
Эр бир районнынъ басмаларынынъ озь хусусиетлери бар эди.
Меселя, асырнынъ башында «тегиз, ёлакълы ве саде орьнекли басмалар Кырымнынъ чёль тарафында инкишаф эте.
Бундан да гъайры, олар басманынъ мукеммеллиги иле айырылып тура эдилер, басмалар Кавказартындан, Туркиеден кетирильген, йипек киби индже осюмлик йипинден («рами» джынсынынъ «шире» йипи) ишлеп чыкъарылгъан.
Муреккеп орьнеклер ве истисалнынъ муреккеп техникий усуллары Къырымнынъ дагъ этеклери ве дагълы районларына аиттир, мында биз бедиий ве тарихий къатламларны чокъ расткетиремиз.
Ялыбою басмаларында Истанбул токъумаджылыкъ истисалынынъ тесири зияде сезильмекте.
Базы басма ве нагъышларда беяз-къара тюслерге кумюш йип къошулув аллары расткеле, бойле бирикмелер къырымтатар манзаралы-амелий санаты ичюн типик дегиль.
% Бу басмаларнынъ орьнеклери назик ве инджеликнен ишленген, гот ве юнанларгъа барып чыкъкъан къырымтатарлар токъуйлар.
Бу басмаларда Бизанс медениетининъ чизгилери сезильметке.
Токъумаджылыкъ ве нагъышчылыкъ аньанелери мукеммель сакъланып къалгъанынынъ себеби шунда ки, орьнекли токъумаджылыкъ эшьялары эв турмушынынъ, миллий урбаларнынъ, диний мерасимлернинъ (нишан, той ве иляхре) бир къысмы эди.
Бундан да гъайры, аньане ве мелекелер буюклерден кучюклерге кече — къартаналарындан мирас олып къалгъан шейлернинъ орьнеклерини огренип, торунлары озь эшьяларында текрарлай тургъанлар.
Бойлеликнен, XX асырнынъ девамында токъумаджылыкъ ве нагъыш ишлеринде аньаневий чизгилер, технология, асырларнен ишленген ве несильден-несильге кечкен композиция чешитлери, орьнеклер сакъланып кельдилер.
Санайы истисалы чыкъаргъан басмалар кетирилюви токъумаджылыкъ эснафыны баягъы зайыфлаштырды, эшьяларнынъ бедиий къыйметини ве кейфиетини тюшюрди.
Нагъышчылыкъ (манзаралы юзьбезлер, урбанынъ къысымлары ве саире) эвельден эвде токъулгъан памукъ басмалары устюнде ишленген, сонъра кетирильген азыр — къадифе, атлас ишлетилип башланды, oларны йипек, юнь, базыда алтын, кумюш йиплернен я да фабрикада ишленген алтын сиджимнен нагъышлагъанлар.
Къырымтатар нагъышынынъ санатында 10 тюрлю орьнек тикиши мевджут, oлардан алтысы — эсас, дёрдю — ярдымджы тикиш.
Къырымтатар токъумаджылыкъ санатынынъ гъайретли тедкъикъатчысы П.Я. Чепурина оларнынъ эписи акъкъында тафсилятлы малюмат берди:
— «татар ишлемеси» — экитарафлы тегиз тикиш;
— чильтерли экитарафлы тыныкъ нагъыш, русларнынъ «тикишли нагъышы» киби.
Халкъ арасында онъа «эсап ишлеме», мутехассыслар исе — «османлы ишлеме» дейлер;
— «телли» орьнек нагъышы — кумюш, алтын (я да алтын сувлу, кумюш сувлу) йипнен индже чаначыкълар нагъышлана.
Оларнынъ чевре-чети ишлеменинъ ерине коре, чешит ола;
— «мыкълама» — тюбюнде тёшемеси олгъан, къатлы басма устюнде алтын, кумюшнен ишленген нагъыш; Къырымнынъ деерлик эр еринде бу нагъышны «мыкълама» дейлер (рус бедиий нагъышчылыкъ номенклатурасында онъа «юксек алтын нагъышы» дейлер).
Тек Къарасувбазар ве онынъ этрафларында онъа «сымакеч» дейлер;
— «букме» — къатты басма устюнде алтын, кумюш сиджимлер иле, сийрек алларда ренкли йипек йиплернен ишлене;
— «къаснакъ» орьнекли нагъышы — бедиий нагъыш мутехассыслары онъа «тамбурлы» дейлер.
XIX асырнынъ сонъунадже махсус машиналар пейда олгъангъа къадар Якъын Шаркъта нагъышнынъ бу чешити къаснакъ устюнде ишленген;
— аппликациялы нагъыш, татарджа ады белли дегиль;
— «пуллу» нагъыш;
— боюнджакъ ве инджинен;
— къыйметли ташчыкъларнен ишленген нагъыш.
Нагъышларнынъ бутюн бу чешитлери XX асырнынъ башынадже сакъланып кельген эди.
Басма устюне нагъыш нагъышлав технологиясы асырлар девамында денъишмеген.
Эр бир койде, шеэрде ресим сызгъан уста къадынлар бар эди, олар озь орьнеклери иле бутюн этраф койлерни теминлей тургъанлар.
Усталар орьнек композициялары яратып, ресимни басманынъ устюне кечиргенлер.
Бу усталар акъикъий профессионал, аньаневий орьнеклерни яхшы бильген, юксек инкишаф эткен колорит дуйгъулы, нагъыш техникасыны мукеммель бильген халкъ мутехассылары олгъанлар.
Ресим сымарышчынынъ истегине бинаен яратылгъан.
Оны басмагъа кечирмезден эвель, орьнекнинъ эсас къысымлары къатты кягъыттан кесилип, нагъыш ишленеджек ерге ерлештирильген.
Сонъра, згер композиция эскизини сымарышчы бегенсе, шаблонларнынъ чевресини сызып, басмагъа кечирильген.
Уфакъ-тюфек ярашыкълы чызыкълар догърудан-догъру басманынъ устюнде сызылгъан.
Ишнинъ бойле усулы хаталардан къачынып, басмагъа нисбетен нагъышнынъ колемини догъру эсапламагъа ярдым эткен.
XIX асырнынъ сонъу ве XX асырнынъ башына аит эшьялар, ишлев техникасы ве севиеси боюнджа чешитлер. Бу исе орьнекли токъумаджылыкъ ве нагъыш, хусусан эксериет шеэр ерлеринде кениш таркъагъан алтын телли ве къыйметли ташларнен нагъышлар юксек инкишаф севиесинде булунгъанларындан делялет бере.
Алтыннен нагъышлангъан эшьялар шуны да бильдирелер ки, муштерилер асылзаделер, аллытакъатлы, эйиаллы инсанлар олгъанлар.
Къырымтатарларнынъ мерасимлеринде эль ишлерине айрыджа эмиет бирильген.
Меселя, келин нишангъа озь элинен ишлеген бир такъым эшья мытлакъа азырламалы: учкъур (нишанлангъан вакъытта багъышлана) тиз без (киев емек вакътында тизлерини къапата), емени (пошусы), эки кисе (тютюн къоймакъ ичюн, бириси киевге, бириси де онынъ якъынларына багъышлана), кучюк кисе, о кумюш сыджымнен яраштырыла, тюбюне уфакъ алтынлар тикиле; кошелери кумюш я да ренкли йипек йипнен нагъышлангъан киев явлугъы; нагъышлангъан чорап бавлары...
Бу шейлерге даа йипек кольмеклер, чорап, саат къапы, нагышлангъан ястыкъларны къошмакъ мумкюн эди.
Келин азырлагъан шейлерни киевнинъ тувгъанларына, итибарлы мусафирлерге, той къошусы ве курешнинъ гъалиплерине багъышлай эди.
Тойдан эвель келиннинъ эвинде чалгъы чалынып, джиез асув мерасими ола эди: оданынъ меркезинде таваннынъ астында алкъа пекитиле, ондан эр бир тарафкъа йиплер багълана, оларнынъ устюне исе келиннинъ озь элинен азырлагъан джиези асыла эди.
Сонъра бу шейлер, кошелери нагъышлангъан богъчагъа багълана эди.
Адети узьре, къырымтатар къызлары джиезни докъуз яшындан азырлап башлай эдилер.
«Докъуз» ракъамы тюрк халкъларында темсилийдир: докъуз яшындан «докъузлыкъ» — докъуз эшья азырламакъ адети олгъан.
Амма бу асырнынъ 20-нджи йылларында аньаневий миллий урбалар буюк денъишювлерге огърадылар.
Омюр тарзынен сыкъы багълы олгъан аньаневий нагъышларнынъ деерлик бутюн чешитлери ёкъ олып башладылар.
30-нджы йылларда нагъыш санаты эв эснафы саасындан эснаф кооперациясы саасына кече.
Артеллернинъ тешкилятчылары къайд эткенлери киби, олар «иджадий кучьлерни сечювде, эм де татар эалисининъ кериде къалгъан къадынлар кутьлесинен сиясий инкишафында буюк роль ойнадылар».
Теэссюф ки, бу артеллер чокъ фаалиет косьтерип оламадылар ве тезден даркъатылдылар.
Токъумаджылыкъ эшьялары орьнеклев характерине коре, эки эсас группагъа болюнелер: осюмлик орьнеги (услюплештирильген ляле, къаранфиль, нилюферлер — Къырымда энъ чокъ расткельген чечеклер) ве геометрик орьнеклер.
Эгер токъумаджылыкъ орьнеги геометрик шекиллерине къатты риает эткен исе, нагъыш техникасы къыйыш сызыкълы орьнеклер яратмагъа имкян бере эди.
Бундан итибарен тесадуф дегиль ки, нагъыш элементлерининъ деерлик группасыны далгъалы чызыкъларнен ишленген осюмлик ве чечек орьнеклери тешкиль этелер.
Чечек мeвзулары манзаралы орьтюлерни, миллий урбаларны да яраштыралар.
Базыда чечек ресимлеринде къаранфиль, гуль, замбакъ, эбекомеч ве иляхре чечеклерни танымакъ мумкюн.
Лякин, эксери алларда, олар гъает услюплештирилип, орьнек бельгисине чевирилелер.
Чечеклер бардакънынъ ичинде, базыда табакънынъ устюнде, ялыда, назарлыкъларгъа сарылгъан шекильде тасвирленгенлер.
Чечеклернинъ, индже пытачыкъларнынъ, букюльген япракъларнынъ чокълугъы къырымтатар нагъышларына ич бир шейнен тенъештирильмейджек назиклик ве гузеллик багъышлайлар.
Орта асырларда Къырым нагъышынынъ тедкъикъатчылары къайд эткенине коре, денъиз бойлап кетирильген мейва ве себзелери: армут, кестане, помидор, кираз, согъан, къабакъ, ананас — сонъра денъишкен аньаневий осюмлик орьнеклерине тесир этемей къалмадылар, бу шекиллер мусульман орьнек санатында чокъ расткелелер.
Халкъ усталары кетирильген басма ве килимлернинъ абстракт осюмлик мевзусынынъ ресимини тасвирлемеге тырышып, вакъыт кечкен сайын, корьген шекиллерини энди оларгъа яхшы таныш олгъан шейлернен багьлайлар.
Меселя, бурулгъан мевзулар бадичлерге ошайлар, Иран ве Тюркие килимлирине аит ири чечек, пальметталары, саделештирюв нетиджесинде кесильген къабакъ я да помидоргъа бенъзейлер...
«Кельмешек» мевзуларнынъ денъишювини козетмек меракълыдыр.
Спасская къайд эткен бадичлер, онынъ фикириндже, «хачлангъан ханджер я да къылычларнынъ» денъишкен ресимидир.
Лякин, тюрк токъумаджылыгъында расткельген «хачлангъан ханджерлер» орьнеги де «кельмешектир».
Онынъ прототипи Ираннынъ килимлери ве басмаларында сыкъ расткельген осюмлик орьнегидир.
Онынъ шекили, керчектен де, къайырылгъан ханджерни анъдыра.
Денъиз алеми мевзусынынъ келип чыкъувы да айны бойледир.
Тедкъиткъатчыларнынъ арасында белли «балыкъ», «къыркъаякъ», «орюмчек», «къурт», элементлери, кене де абстракт осюмлик мевзуларыдыр.
Спасская къайд эткени киби, балыкъ бадичке ошай, орюмчек — экзотик чечекке, къыркъаякъ — денъизотуна...
Амма, ихтимал, мусульман динини нисбетен кечче къабул эткен дженюбий ялыбою къырымтатарларнынъ эсас зенаатлары денъиз эснафлары олгъаны себебинден, акси олабиле.
Нагъыш ве токъумаджылыкъ эшьяларнынъ орьнеклери, базы бир денъишювлерге огърап, асырдан-асыргъа авушкъанлар; орьнеклернинъ эски адлары ве маналары унутылгъан.
Амма реаль дюньянынъ элементлерине ошатып, оларгъа янъы адлар берильген.
Бундан себеп, орьнекнинъ адына бакъып, онынъ манасыны анъламакъ арекетлери истенильген нетиджеге алып кельмейлер.
Композицион ерлештирюв джеэттен осюмлик декоры гъает онъайтлыдыр.
Сарылгъан узун филислер, япракъларнынъ номайлыгъы — буларнынъ эписи ресим сызгъан устагъа нагъышланаджакъ бош ерлерни толдурмагъа буюк имкянлар бере.
Бунъа бакъмадан, композиция не къадар сербест ерлешсе биле, онынъ мытлакъа меркезий симметриясы ола — композициянынъ бир къысмы экинджи къысмыны текрарлай.
Нагъышта сыкъ ишлетильген мевзулар; йылдыз, кунеш, базыда ярымай; сюсленген бакъыр савутларнынъ тасвири — къуман, йыбрыкъ, гугюм, сини.
Басма ве нагъыш эшьяларынынъ кениш даркъагъан сюслендирюв элементи ромб — «кобек»тир.
Бу шекильнинъ вастасы иле усталар эр вакъыт янъы-янъы, текрарланмагъан композициялар яраткъанлар.
Бир сыра халкъларнынъ амелий санатында ромбнынъ кутьлевийлиги онынъ шекиль эм мундериджеси джеэттен универсаллиги иле анълатыла.
Ромбнынъ шекили структура тешкили джеэттен пек онъайтлы, онынъ геометрик шекили токъумаджылыкънынъ технологиясына келише.
Экинджи тарафтан исе, ромб озь ичине мифоэпик тасавурларны къаврап алгъан, универсаль темсиль бельгиси олгъан.
Къырымтатарлар ромбгъа «кобек» дейлер, онынъ манасы — озек, ернинъ меркези; «кобекни» таваннынъ, орьтюлернинъ меркезине, ортасына къойгъанлар.
Къырымтатар татлылыкъларынынъ шекилине ошатып, «локъум», «пахлава» адлары да популяр эди.
Ромбгъа базыда гуль дей эдилер, базыда филис ве бойнузгъа бенъзеген элементлери олгъан ромб шекилине «къыскъач» дей эдилер.
«Табиий ки, — дей Чепурина,— орьнекке бу адны ялыбою койлеринде берелер».
Колемлидже бакъкъанда, ромб — ер берекети гъаесининъ темсилий ифадесидир.
О, саделик, тертип, акъикъатны акс эттирген темелли структураны тасвирлеген.
Л.В. Петренко къайд эткени киби, туркмен ве кавказ килимлериндеки ромблар къырымтатар эвджиярларында расткельген ромбларгъа ошайлар.
Керчектен де, Аврасия тюрк тилли къабилелерининъ умумий бедиий мирасынен багълы оларакъ, элементлернинъ тамыры бирдир, лякин, ады анъылгъан муэллиф къайд эткени киби, элементнинъ «тарантулнен» алып береджеги ёкъ.
«Филисли» ромбнынъ негизинде — айванларны (къуш ве къойларны) къорчалайыджы мевзулар иле къадимий къабиле темсиллеридир.
Бу элементлер айванасрайыджы тюрк тилли къабилелернинъ санатына хастыр.
Къырымтатар токъумаджылыгъында оларнынъ сакъланып къалынувы къырымтатар санатынынъ чешит къатламлы чёль медениети аньанелерининъ къавийлигини тасдикъламакъта.
Орьнеклер эски типлерини сакълап къаларакъ, декоратив денъишмелерге огърадылар, ве бунынънен бутюн къырымтатар санатынынъ хусусиетлерини акс эттирдилер.
Даа бир кениш даркъагъан мевзу — «учькошелик» (халкъ арасында — «учькоше»), ернинъ мейва берген кучьлери эркек ве къадын джынысларнынъ темсили олгъан ромбдан пейда олгьан шекильдир.
Меселя, келиннинъ джиези сарылгъан богъчаларнынъ кошелеринде де учькошеликлер нагъышлангъаны тесадюф дегильдир.
Орьнекли токъумаджылыкъта эксериет догъру, ятыкъ, далгъалы сызыкълар ишлете тургъанлар.
Антик девирлерден белли «меандра» мевзусы да сыкъ расткеле.
Къырымтатарлар бу орьнекке «айлангъан сув» деп, онъа сонъсузлыкъ темсилини бере эдилер.
Кочебе чёль медениетининъ мирасларына тамгъа элементлери де кирелер.
Даа якъын кечмиште оларны белли бир къабилеге аит олгъан айванларны бельгилемек ичюн файдалана эдилер.
«Оларнынъ базылары, 1926 сенеси О. Акъчокъаракълы дердж эткен къырымтатар тамгъаларына ве орта асырлы Къырымнынъ нишанларына ошайлар».
Олар айванасравджылар турмушына аит эшьялары — нал, яй ве иляхре эшьяларнынъ услюплештирильген тасвирлеринден ибареттир.
Нагъышларда тамгъа энди къабиле эмиетини гъайып этип, къорчалайыджы темсильни алгъан.
Къадимий заманларда, уста озь эшьясыны орьнеклеркен, тасвирнинъ мана ве темсилине буюк эмиет берген, чюнки къабиле, къорантанынъ маддий вазиети, къысмети, сагълыгъыны бу темсиллернен багълай эдилер.
Вакъыт кечкен сайын орьнекнинъ тылсымлы эмиети силинип, токъумаджылар базыда оларгъа шиирий я да шакъий адлар бергенлер, меселя — тавукъ аягъы, йылан изи, хораз кикириги, сычан тиш ве иляхре.
Ниает, нагъышларда расткельген эпиграфик орьнекни де къайд этмели.
Эксериет, бу — Къурандан парчалар, шиирий сатырлар, «иншалла», «машалла», «хайырлы олсун» деген истеклердир, оларны медальонларнынъ ичинде я да шеритлерде ерлештиргенлер.
Амелий санат эшьяларынынъ устюне язылар япмакъ адети ІХ-ХІ асырларгъа аит Иран кираметинен берабер кельгендир.
Язылар къырымтатар яшьяларында да пейда олувыны Иран санаты тесирининъ нетиджеси киби къабул этмелидир.
Арап насх язысы иле ишленген язылар озь услюби боюнджа осюмлик декорындан фаркъ этмей — оларны далгъалы, назик сызыкъларнынъ номайлыгъы бирлештире.
Лякин язылар эр вакъыт ренкли олгъанынен айырылып тургъан.
Языларнынъ базылары окъула, базыларыны исе окъумакънынъ чареси ёкъ эди.
Окъулгъан языларны, ихтимал эркеклер язгъандыр, сонъра оларны, бельки де, базы себеплерге коре, язмагъа бильмеген къадынлар я да къызлар ишлегендир.
Окъулмагъан языларны исе (арифлери, сёзлери къачырылгъан, хаталы, янълыш язылгъан) къадынларнынъ озьлери язып, озьлери нагъышлагъанлар.
Нетиджеде язы озь манасыны ве эмиетини ёкъ этип, адий орьнекке чевирильген.
Шуны да къайд этмели ки, бойле аллар тек джаилликнинъ нетиджесинде олмайып, санатнынъ башкъа чешитлеринде де эм ялынъыз къырымтатарларда дегиль, башкъа мусульман халкъларнынъ санатында да юзь берген.
Мимарджылыкъ декорында, килим ве кираметлерде япылгъан арап язылары вакъыт кечкен сайын услюплештирильген ве окъулмагъан характер ташып башлайлар.
Оларнынъ окъулмасы меджбур дегиль эди.
Бу алны «язы бельги оларакъ, янъгъырагъан нуткъкъа нисбетен, зияде эмиетке малик эди... арап язысынынъ бельгилер вазифесине конкрет малюматны бермектен гъайры, онынъ даа буюк вазифеси бар — Къураннынъ сёзлеринден муджессемлешкен, самимийлик тили олгъан арап языларнынъ мукъаддес вазифелерини эда этмектелер.
Илле арап элифбеси, онынъ формаль хусусиетлери окъуйджыны я да адий сейирджини башкъа севиедеки дегерликлерге ёллайлар...».
Къырымтатар миллий нагъышларындаки язылар, мимарджылыкъ декорындаки язылар киби, оларнынъ мундериджесине бакъмадан, эм сюслендириджи роль ойнагъанлар, эм «бу ядикярлыкълар илле мусульман диний джемиетлерге аит олгъаныны тасдикълагъанлар».
Базыда язылар тербиевий характер де ташыгъанлар.
Mеселя, Е. Спасская юзьбезлердеки языларнынъ терджимелерини бере: «Экиюзьлю, фикирсиз, ахмакъ инсан шейнинъ тек тышкъы къыяфети ве шеклини бегене», «Биз, бутюн дегерликлернинъ негизи олгъан къадынлар, онынъ ичюн бир шей дегильмиз», «Бар да, бойле ахмакъ ве джаильге озюнъни бегендир, мукъаддесликнинъ дадыны бильмеген кимсеге бутюн мукъаддес варлыгъынъны бер».
Бойле язылар оларнынъ тек мусульман санатына аит олгъаныны тасдикъламакътан гъайры, къадыннынъ джемиеттеки вазиетини характеризлей.
Шунъа эмин олмакъ мумкюн ки, бу языларны бильгили, шеэрли къадынлар япкъанлар, бойле ал койде олабиледжегине инанмакъ кучь.
Колорит — къырымтатар нагъыш истисалы деврининъ ишанчлы шаатыдыр: ресимнинъ боясы къатты регламентирленген эди.
Мавы, сары, беяз тюслер XVIII асырнынъ эшьяларына аит; мавы, сары, къырмызы — ХVІІІ-ХІХ асырларгъа; къырмызы, сары, къара — XIX асырнынъ экинджи ярысына аит эди.
Бунынънен бирликте, Е. Спасская къайд эткенине коре, «татар къадынларынынъ севген тюслери — назик ренклернинъ ачыкъ аэнклери: гульгюли-ешилли, мавымтылы-сарылы, деп саймакъ мумкюн; къарамтыракъ ренклер де расткелелер, лякин оларны да ачыкъча, алтын ве кумюш йиплернен йымшаталар...
Орьнекнинъ айры элементи бир я да биркъач тюснен нагъышланмасы мумкюн эди.
Меселя, чечекнинъ бир япрагъы бир тюс, къалгъанлары — башкъа тюснен ишлене биле».
Бу къайдлар, къырымтатар нагъышынынъ колористик характеристикалары сынъырсыз олып, нагъышчы уста къадынлар темеллешкен къаиделерге риает этмекнен бир сырада, озь истеклерине коре, чешит ренклерни ишлетип мустакъиль иджат эткенлерини тасдикъламакъта.
Колорит къырымтатар нагъышынынъ энъ муим эстетик дегерликлеринден бириси ола.
XIX асырнынъ эшьялары XX асырнынъ башларындаки эшьялардан айны колоритлери иле буюк фаркъ эте эдилер.
Айван ве осюмликлерден асыл олгъан табиий боялар азырлав сырлары къырымтатарларгъа якъын таныш эди.
Бояларны осюмликлернинъ тамыр, пытакъ, къабугъы, япракъ, чечек ве мейваларындан азырлай эдилер.
Боянынъ кейфиети, тюснинъ къоюлыгьы осюмликнинъ джыйылгъан вакътына (йыл мевсими, сутканынъ къайсы саатинде), сакълав шараитлерине, ишлетильген технологиягъа багълы эди.
Тазе осюмликлернен бояланса, отькюр, интенсив ренклер ола; къурутылгъан отларнен исе — ренклер тыныкъ ола эди.
Бояны туттурмакъ ичюн кокташ, сачкъыбрыз, шап я да экшиликлерден файдалангъанлар.
Айны бир боя чешит туттурыджылар иле иштельген алда башкъа-башкъа тюслер асыл эткен, туттyрыджы аз микъдарда ишлетильсе ачыкъ тюс, зияде ишлетильсе — къою тюслер олгъан.
Бояланмагъан йиплернинъ тюсю — беж я да ачыкъ-къаверенкли олгъан.
Бояджы усталар ерли осюмликлерден пижма, чобаноту, къылычоту, эбенгомеч ве саире отлардан файдалангъанлар.
Токъумаджылыкъта сыкъ расткельген сары тюс — шафран боясынынъ нетиджесидир, амма онынъ паалылыгъындан себеп, эксериет барбаристен ишленген боядан файдалангъанлар, базыда адий согъан къабукъларыны ишлеткенлер.
Къара боя нар къабукълары я да джевизнинъ ешиль къабукъларындан асыл олгъан.
Къырмызы бояны сандал тереги я да чешит ашератлардан япкъанлар.
Усталар ерли осюмлик ве айванлардан асыл олгъан боялардан гъайры Индистан, Туркестан, Туркие, Ирандан кетирильген чешит-тюрлю бояларны да чокъ ишлеткенлер.
Бу бояларнынъ чешит комбинациялары, чешит тюслерни бир-бирине келиштирюв нетиджесинде, басма ве йиплер аджайип ренклер алып, йыллар девамында агъармайып озь гузеллигини джоймай эдилер.
XX асырнынъ сонъунда Авропа ве Русиеден кетирильген анилин, химиявий бояларгъа кечюв боя азырлав ве йип боялав джерьяныны баягъы енгиллештирди, амма токъумаджылыкъ эшьяларынынъ декоратив хусусиетлерине менфий тесир косьтерди.
Бояджылыкъ усталыгъы яваш-яваш озь аньанелерини гъайып этип башлады, колорит кескин, къаба олды, вакъыт кечкен сонъ боялар агъарып башлай эди.
Буларнынъ эписи токъумаджылыкъ эснафынынъ умумий кейфиетине тесир этти.
Токъулгъан ве нагъышлангъан чешит безлер, тюб ве усть урбалары, уфакъ-тюфек турмуш эшьяларынынъ негизи оларакъ — тегиз я да ёлакълы «атма» басма ишлетиле эди.
Бу памукъ я да кетен йиплерден токъулгъан енгиль басма эди.
Памукъ ве кетен Къырымнынъ дженюбий ялыбоюнда ве базы чёль районларында осьтюрильген.
Йиплер эльде ишленгени ичюн олар эр вакъыт тегиз олмагъан.
Койлерде эксериет кендир ве къыджыткъан йипи ишлетильген, шунынъ ичюн басма къатты ве къараджа олгъан.
Атманынъ эни тахминен 30-70 сантиметр олгъан.
Атма токъумаджылыкъ эснафында чёль къырымтатар къадынларына етеджек олмагъан.
Юксек кейфиетли йиплер Бухарадан, Кавказдан да кетирильген.
Озь къавийлиги, тегизлиги, инджелигинен Истанбул бурма йипи белли эди.
Ондан крепдешинни анъдыргъан атма токъуй эдилер.
Фырланта, къушакъ, шалларгъа ишлетиледжек атма адети узьре тегиз олгъан.
Кольмек, шалварларгъа исе ёлакълы атма ишлетильген.
Йиплер башта бояланмагъан.
Табиий ренкли — беяз ве крем тюслю олгъан.
Елакълы басмаларда къырмызы ве къаверенкли йиплер ишлетильген.
XIX асырнынъ сонъунда ве XX асырнынъ башында орьнекли токъумаджылыкъ эсасен ашагъыдаки эшьялар иле такъдим этильген.
Бу — беяз чаршафлар, орьтюлер, пачавралар, марамалар, шербентлер, басма къушакълар, ич кольмеклери, чешит бавлар.
Бу эшьялар келин джиезининъ бир къысымыны тешкиль эткенлер.
Орьнекли токъумаджылыкънынъ бир къач чешити мевджут олгъан.
Орьнеги «сачма атма — безлер, къушакълар, шарфлар токъуладжакъ басманынъ четлери бу техникий усулнен екюнлене эди.
Орьнекнинъ йиплери негизининъ йиплеринден къалынджа олып, ачыкъ-беж ренкли ёлакълы орьнек ярата эдилер.
Бу орьнек Къырымнынъ чёль тарафына аит эди.
Амма дагълы ве ялыбою тарафында да (къаверенкли-къаралы тюслер) расткетириле тургъан.
«Атма къыбрыз» техникасы Къыбрыздан кельмелидир.
Къыбрыз чешити Къырымнынъ ялыбоюнда кениш ишлетильген, онынъ вастасынен чокъ тюслю муреккеп композициялар яратылгъан.
Орьнек йиплери басманынъ устюне тегиз ятып, онынъ устюни толусынен къапата эдилер — «макъат» токъумаджылыгъы ады да бундан келип чыкъкъандыр.
Бунъа бенъзеген токъумаджылыкъ техникасы Шаркъий Акъденъиз боюнда яшагъан деерлик эп халкъларда расткеле.
Къырымнынъ дагълы-ялыбою къысымында «тахталы» техникасы кениш даркъалгъан эди.
Бу техника чешитинде, де юзь, де терс тарафындан алмашып ренкли йиплер тёшемесинден орьнек тешкиль эткен, тахтачыкътан файдаланыла.
Орьнек къабарыкъ олгъаны ичюн, о нагъышкъа ошай.
Бу техниканы софра орьтюлери, пештмаллар токъугъанда ишлеткенлер.
«Тахталы» техникасынынъ даа бир чешити «чильтер» эди,— ренкли йиплер бири-биринден кучюк тешичиклернен айырыла эди.
«Чильтер» техникасы осюмлик ве мимарджылыкъ композицияларны токъумагъа пек онъайтлы эди.
«Тёпели» техникасы чешити юкъарыда къайд этильген чешитлер сырасында энъ аз огренильгендир.
Сакъланып къалгъан весикъалы менбалар ве фотоматериалларгъа коре малюм ки, бу техникада бири-бирине якъын яткъан йиплерден эки тарафлы орьнек яратылгъан.
«Тёпели» техникасынынъ «атма къыбрыз» техникасындан фаркъы шунда ки, мында орьнек къошулгъан алда дегиль де, негизнинъ саде йиплеринен айырылгъан алда токъулгъан.
Шунынъ ичюн де о, «тахталы» техникасына якъындыр.
«Тёпели» техникасы урбалар ве декоратив басмаларны яраштырмакъ ичюн ишлетильген.
«Эвджиярлар» — безетиджи безлер къырымтатар орьнекли токъумаджылыкъ ве нагъышынынъ парлакъ нумюнелери олалар.
Ялта девлет тарихий-эдебий музейининъ фондларында 1 бинъге якъын басма мевджут, оларнынъ эксериетини эвджиярлар тешкиль этелер.
Джумхуриет къырымтатар санат музейининъ фондлары да уникаль токъумаджылыкъ эшьяларынен зенгинлештирильди.
«Эвджияр» сёзюнинъ бир къач манасы бардыр.
Арап тилинде — файдалы олмакъ, къырымтатар тилинде — эвни яраштырмакъ (джыймакъ) манасыны анълата.
Безлернинъ бу чешити хусусан къырымтатар турмушында кениш даркъагъан эди.
Эвджиярларнен савут рафлары, одаларнынъ диварлары ве иляхре яраштырылгъан.
Эвджиярлар келин джиезининъ бир къысымыны тешкиль этип, келиннинъ усталыгъы ве эйиаллыгъы акъкъында малюмат берген.
Зенгин келиннинъ богъчасында 400-500, фукъаренинъ — 200-300 нагъышлы бези олгъан.
Къорантада къыз бала догъгъанынен, джиези азырланып башлана эди, сёз кесим ве той арасында исе бу джерьян авджына ете эди: бу девир тахминен ярым йыл девам эте, къорантанынъ бутюн къадынлары ишке киришип, зарур сайыда нагъышлар азырлангъан.
Юксек кейфиетли ишлев техникасы, ресимнинъ ифаделиги иле айырылып тургъан, энъ кейфиетли токъулгъан эвджиярлар Къырымнынъ дагьлы Шаркъ тарафында япыла эдилер.
Эвджиярларнынъ эсасыны, энди къайд этильгени киби, атмалар тешкиль эткенлер.
Эсасен геометрик орьнек иле бутюн басма толдурыла; ортасында — сийрек, четлеринде сыкъ орьнеклер ишленген.
Эвджиярларнынъ колорит ренклери аньаневий: къара, беяз, къырмызы, сары, базыда къошма оларакъ, ешиль, мавы, культюс ола эди.
Къырымтатарларнынъ декоратив ве турмуш безлери пек чокъ эди, бу — юзь безлер, тиз безлер, дивар безлери, софра безлери...
Олар токъума ве нагъыш орьнеклеринен яраштырылгъан.
Безлернинъ тар четлери нагъышлангъан, эки уджундаки орьнек бир-бирини текрарлагъан.
Осюмлик нагъышларына, джиддий геометрик орьнекке нисбетен, тасавур ве ишлевде сербестлик берген.
Къырымтатар санатынынъ хусусий чизгилери — ольчю дуйгъусы, токътамалыкъ ве шекиллерининъ инджелиги къадын-къызларнынъ баш орьтюлери марама ве шербентилерде озь аксини таптылар.
Памукъ, кетен, йипек марамаларны къоджагъа баргъан къадынлар орьткенлер.
Марамалар озь ифаделиги ве декорнынъ байлыгъы иле айырылып тура эдилер.
Мараманынъ орьнегине маден де кирсетилип, басма даа агъырджа ола эди.
Далгъалангъан четлерини гыржыва ве пускуллернен яраштыра эдилер.
Къадынлар мараманы феслерининъ устюне ташлай эдилер.
Юкъарыдаки эки кошесини ченъгенинъ астына кетирип багълай эдилер, ашагъыдаки эки уджу исе аркъаларында салынып тургъан, заруриет пейда олгъанда, къадынлар мараманен бетлерини къапата бильгенлер.
Къырымтатар санат музейининъ фондларында булунгъан марамаларгъа коре, оларнынъ ренклери аньаневий — беяз земин устюне къырмызы-къара орьнек къоюлгъан.
Мараманынъ тар тарафлары гъает яраштырылгъан.
Орьнекнинъ эсас элементи — къаранфильнинъ услюплештирильген шекили.
Чечеклер учь сырагъа учер дане къоюлгъан олып, дёрткошелик асыл этелер.
Дёрткошеликлер исе мараманынъ уджунда кенъ шерит асыл этелер.
Орьтюнинъ кенъ тарафлары бири-бирини алмаштыргъан буюк-кучюк ромбларнынъ учь къатлы басамакълар — назарлыкълар характерний ташыгъан геометрик шекиллернен яраштырылгъан.
Баш орьтюси — шербенти (иран тилинден «сарбанд», сар — баш, банд — бав) къоджагъа даа бармагъан, яш къызларгъа къарарлаштырылгъан.
Оларны Кавказдан, Тюркиеден кетирильген индже тюльбентиден тиккенлер.
Негизи индже, енгиль олгъаны ичюн нагъышы да индже памукъ, йипек йиплернен ишленген.
Токъумаджылыкъ эшьяларнынъ мукеммель геометрик орьнеклеринден фаркъ этерек, нагъышлангъан эшьяларнынъ осюмлик орьнеклери басманынъ устюнде сербест ерлешип, ярышыкълы композицияларгъа чевирильгенлер.
Бугуньде-бугунъ Къырымда къырымтатар миллий токъумаджылыкъ ве нагъышы тикленювининъ фааль джерьяны кетмекте.
90-нджы йылларнынъ башында Къырымнынъ бир сыра районларында курслар ачылып, къырымтатар къызлары аньаневий санат сырларыны огрендилер.
Бу акцияларда профессионал рессамларымыз да иштирак этелер.
Халкъ санатыны яхшы бильген белли уста Мамут Чурлу эки тарафлы аньаневий нагъыш иле ишленген токъума паннолар сериясынынъ муэллифидир.
Чурлу озь эсерлерини, эксериет, истидатлы усталарнен бирликте ярата, олар муэллифнинъ гъаелерини амельге кечирип, эшьяга озь услюп ве усталыкъларыны кирсетелер.
Алтын тикиш къырымтатар манзаралы-амелий санатынынъ гьурурыдыр.
Алтын я да кумюш йиплернен ишленген нагъыш колорит чешитлигинен айырылмаса да, йиплер къалын олгъаны себебинден къабарыкъ нагъышнынъ озю ифадели ярыкъ-кольге эффектини бере.
«Алтын тикиш устасы тикишни ачыкъ-айдын ишлегени ве орьнеклери усталыкъле ерлештиргени нетиджесинде юксек бедиий семерелерге ирише, олар ренкли йиплернен ишленген нагъышлардан къалышмайлар.
Алтын нагъышны бедиий джэттен дюльберлиги ве байлыгъы боюнджа юксек къакъма санаты я да гравёрнинъ ишинен тенъештирмек мумкюн», — деп язгъан П. Чепурина.
Джумхуриет къырымтатар санат музейининъ фондларында къырымтатар алтын нагъышларынынъ уникаль нумюнелери мевджут.
Оларнынъ арасында — киселер, енъ къапакълары, баш кийимлери, елеклер, эркек ве къадын-къызлар урбалары бардыр.
XIX асырнынъ сонъуна ве XX асырнынъ башына аит къырымтатар къадын-къызлар антерининъ бир къысмы — алтыннен нагъышлангъан енъкъапакълар эди.
Чыкъарылгъан енъкъапакълар трапеция шекилинде олып, паалы басмалардан, эксериет, къою-вишне тюстеки къадифеден тикиле эди.
Астары атластан тикиле, билекни къатты сарып тутмасы ичюн, енъ къапакънынъ ичине кягъыт къоюлгъан.
Енъкъапакълар осюмлик орьнеклеринен (беш, еди, секиз япракълы усюплештирильген лялелер) мыкълама ве къаснакъ техникасында ишленген.
Енъкъапакъларнынъ четлери алтын йипли сыджым иле чевреленген.
Алтыннен ишленген урбалар онынъ саибининъ ичтимаий ве маддий вазиетининъ косьтергичи эди.
Эркеклер, къадынлар, балалар кийген къыскъа тончыкълар пек зенгин сюслендирильгенлер.
Тончыкълар къадифеден тикильгенлер.
Алтын нагъыш енълеринде, аркъасында, омузларында, коксюнде ишленген орьнеги аньаневий осюмлик тасвирлери эди.
Бургъучлангъан филислер бутюн земинни къаплап, базыда айры бадем ве чечеклерге айырыла эди.
Тедкъикъатчылар бургъучлы орьнекте Бизанснынъ тесирини корелер.
Иран ве Туркие санатынынъ тесирини исе, оларда кениш даркъагъан «бадем» орьнеги мында да мевджутлыгъынен анълаталар.
Аньаневий баш кийими — феслер де алтыннен ишленгенлер.
Джумхуриет къырымтатар санат музейинде мевджут алтын фес бутюнлей алтыннен ишленген, тёпелигинде секиз япракълы чечек, четлеринде де айны бу чечек, амма уфакъча, янында да ири кертикли япракълар ишленген.
Джумхуриет къырымтатар санат музейининъ къыйметли экспонатларындан бири — XX асыргъа аит байрамлыкъ антеридир.
О, къою-мор йипек атластан тикильген, «къаснакъ» техникасында алтын сыджымнен ишленген.
Сыджым эльде букюльген ве антернинъ устюне осюмлик орьнеги шеклинде тикильген.
Ишлеме ёлакънен антернинъ бутюн огюнден якъасына котериле, оймасыны айлана; ашагъысында антернинъ эки кенарындаки йыртыкълары да алтын сыджымнен яраштырылгъан.
Эркек урбалары да алтын сыджымнен яраштырылгъан.
Джумхуриет къырымтатар санат музейининъ коллекциясында XX асырнынъ башына аит миллий эркек костюми мевджут — юксек якъалы къыскъа тончыкъ, догъру балакълы штан.
Тончыкънынъ бутюн огю ве енъкъапакълары алтын сыджым иле гъырджыва киби ишленген.
Орьнекнинъ эсас элементлери — боюнда ишленген далгъалы сызыкълар, оларгъа къошма оларакъ адий чечеклер ишленген.
Алтыннен ишленген гъает популяр эшьялардан бири — киселер эди.
Киселерни, адети узре, къадынлар, яш къызлар озь акъайлары ве нишанлыларына тиккенлер, шунынъ ичюн де киселер эксериет къадын шеклинде олгъаны тесадюф дегильдир.
Санатта къадын шеклининъ тасвирленюви тарихий тамырларнен багълыдыр.
Бунъа ошагъан мевзулар кениш Аврасия регионынынъ терракот пластикасында козетилелер, олар Алланынъ къадын къыяфети гъаесинен багълыдыр.
Къырымтатар санатында бу шекильнинъ сакъланып къалувы ислямдан эвельки санат аньанелерининъ къавийлигининъ делилидир.
Ихтимал, бу аньанелер, антик девирде Къырымнынъ къадимий эалиси табынгъан Къызнынъ образына барып етедир.
Кисе, адети узьре, дёрт къысымдан ибарет ола.
Ог ве арт къысымы ве эки ян тарафы, олар ичине тикильгени ичюн корюльмейлер, амма кисеге колемли шекиль берелер.
Кисенинъ юкъары къысымына, оны къушакъкъа багъламакъ ичюн, йип тикиле.
Шуны мытлакъа къайд этмели ки, кисенинъ гъает муреккеп земини бургъучлы ве осюмлик орьнеги буюк усталыкънен ишленген.
Алтын ишлеменен яраштырылгъан киселернинъ сырасында, XX асыргъа аит къадифеден тикильген ве уфакъ боюнджакъларнен яраштырылгъан кисе айрыджа турмакъта.
Бойле эшьяларны Кезлевде ишлегенлер.
Кисенинъ земини чифтленген боюнджакъларнен нагъышлангъан.
Тикиджи уста бош ер къалдырмамагъа тырышкъан, чюнки ислям тасвирий аньанелери боюнджа, бошлукъ ясакъ этильген.
Мезкюр кисенинъ орьнеги, къырымтатар манзаралы санаты аньанелерининъ узюльмегенини ве чечек я да бардакъ ичинде чечек тасвири орта асырда энъ кениш даркъагъан мевзу олгъаныны тасдикълай.
Бунынъле бирликте, орьнекнинъ белли бир дереджеде саделиги санат савиесининъ яваш-яваш тюшкени акъкъында да делялет бере.
1991 сенеси Акъмесджит шеэринде «Къырымтатар нагъышы — къадифе устюнде алтын ишлемени гъайрыдан тиклев» лейхасынынъ черчивесинде «Орьнек» кучюк ишханесининъ базасында онынъ тешкилятчысы С. Меметовнынъ ве Къырымтатар медениетини гъайрыдан тиклев боюнджа координацион меркезининъ тешеббюси иле миллий нагъыш курслары ачылды.
Москвадан давет этильген 3. Бекирова Акъмесджиттен, Багъчасарайдан, Джанкойден, Судакътан истек бильдирип кельген яш усталаргъа дерс берди.
Бугуньде-бугунь Акъмесджитнинъ «Элял» этномеркезинде алтын ишлемели сувенирлер истисалы аякъкъа турмакъта.
Усталарнынъ эсас макъсады — эшьяларнынъ унутылгъан шекиллерини, аньаневий орьнек ве нагъыш технологиясыны гъайрыдан тиклемек, ишлемели эшьяларны тек миллий сувенир оларакъ дегиль де, земаневий турмуш ве костюмнинъ бир къысмы дереджесине котермектир.
Алтын ишлемели эшьяларнынъ бир къысмы Мамут Чурлунынъ эскизлери боюнджа япылгъандыр.
Олар график характер ташыйлар, филигранлыкътан марум этильгенлер, лякин бунъа бакъмадан, къырымтатар миллий орьнегининъ характери сезильмекте.
Земаневий алтын ишлемелернинъ аджайип нумюнелери, деп Эльвира Муратова (1970 с. д.) ве Эльвира Османованынъ (1961 с. д.) эшьяларыны саймакъ мумкюн.
Бундан эвель нагъыш къызларнынъ авескярлыкъ эгленджелери эди, амма Къырымгъа кочип кельген сонъ алтын нагъыш курсларыны битирип, энди бир къач йылдыр ки, оларнынъ эсерлери Къырымда, Москвада, Киевде, Туркие ве Алманияда отькерильген манзаралы-амелий санат сергилерини яраштыралар.
Алтын ишлемелер боюнджа истидатлы уста Диляра Галактионова (Хасанова), (1929 с. д.) — халкъ устасы Амет Къалафатовнынъ торуны ал-азырда Ташкентте яшай.
Онынъ эсерлери тек Отра Асия музейлеринде дегиль де, Балтыкъбою, Алмания, Америкада да озюне ляйыкъ ер алмакъталар.
Д. Галактионова килим ве гобеленлер киби пек чокъ алтын нагъышлы эсерлернинъ муэллифидир.
Уста, къырымтатар токъумаджылыкъ аньанелерини девам этерек, озь эсерлерине земаневий профессиональ рессамнынъ дюньябакъышы ве гъаелерини кирсете.
«Бахт къушу», «Дженнет къушлары» киби ренкли композициялар — бу орьнекли, темсилли мевзуларнынъ къуш, айван, чечеклернинъ реаль тасвири иле бирлештирильген эсерлердир.
Тедкъикъат этильген материалларнынъ талили къырымтатар нагъышы услюбининъ эсас чизгилерини бельгилемеге имкян бере.
Бу — орьнек мевзуларыны сечювде, чечек, осюмлик элементлерине — япракъ ёллагъан индже пытачыкъларгъа, услюплештирильген чечек тепсичиклерине — устюнлик бериле.
Мусульман санатынынъ хусусиетлери, иште, бунда ифаделенелер.
Алла яраткъан дюльберликнинъ темсили олгъан чечек мевзулары, дженнет багъчасы етечки роль ойнагъанлар.
Къырымтатар чечек орьнегинде енгиль абстракция олмакънен бир сырада, озюнинъ хусусиетлери де бар.
Меселя, мевзудан гъает тыш Иран орьнегинден фаркъ этерек, онынъ ресимлеринде Къырым табиатынынъ прототиплери танылып турмакъта.
Нагъышнынъ композициясы симметрия къанунларына къатты риает эте, симметриянынъ меркези чечек, умумий композицияда нейтраль земинге муим роль айырыла, бу исе нагъыш ресимине хафифлик ве енгиллик багъышлай.
### 3.4. КИЛИМ ТОКЪУМАДЖЫЛЫГЪЫ
Айванасравджылыкъ ходжалыгъы, зенгин хаммал базасы (юксек кейфиетли юнь мевджутлыгъы) Къырымда килим токъумаджылыкъ саасынынъ инкишафыны бельгиледилер.
Ал-азырда биз тек чешит килимлер акъкъында тасавургъа маликмиз.
Бу тюксюз, паласкъа ошагъан килим.
Язма менбалар ве корьген-бильгенлернинъ малюматларына коре, Къырымда тюклю килимлер де токъулгъан, лякин асырнынъ башында бу эснаф ялынъыз тюклю асма торбалар ясав дереджесине тюшти.
Къырым музейлериндеки тюклю килимлернинъ тедкъикъаты нетиджесинде, олар къырымтатар дегиль де, Кавказда токъулгъан, килимлер олгъаны белли олды.
Джумхуриет къырымтатар санат музейининъ хадимлери килим токъумаджылыкъ нумюнелерини къыдырув боюнджа иш алып бармакъталар.
Бу мевзу ачыкъ ве джиддий огренюв севиесинде булунмакъта.
1996-1997 сенелери ТИКА Туркие инвестиция агентлиги ве Къырымтатар халкъы Меджлиси тарафындан тюклю килим токъумаджылыгъы курслары тешкиль этилип, ишбу бир йыллыкъ окъувны тахминен 20 адам битирди.
2000 сенеси Джумхуриет къырымтатар санат музейининъ хадимлери Л. Тевфикъова ве Л. Гъафарова аньаневий къырымтатар орьнеклери эсасында земаневий къырымтатар тюклю килими ичюн бир сыра орьнек эскизлери ишледи.
Курсларны битирген ве юксек дагълар арасында ерлешкен Коккозь коюнинъ «Коккозь» адлы Къырымтатар эснафлар музейинде килим токъумаджы олып чалышкъан Зейнеп Мусаева Джумхуриет къырымтатар санат музейининъ хадимлери ишлеген эскизлери боюнджа, ихтимал сонъки 100-150 йыл ичинде ильки къырымтатар тюклю килимини токъуды.
Онынъ колеми 160 см х 220 см.
Эбет, тюклю килим токъумаджылыгъы эснафыны тиклев боюнджа ишлер энди башланмакъта.
Бу иште Джумхуриет къырымтатар санат музейи ве «Коккозь» къырымататар медений-этнографик меркези эсас роль ойнамакъталар.
Килим токъумаджылыгъы ялынъыз къырымтатар эснафы дегиль.
Бугуньде-бугунь килим истисалы Орта Асияда, Кавказартында, Украинада, Туркиеде, Мысырда, Булгъаристанда, Романияда, Молдовада беллидир.
Оларнынъ мевджутлыгъыны та XI асырда Махмуд Къашгъарлы къайд эткен, о, килим — бу орьнекли чаршаф, килимнен пол ве диварларны къапаталар, деп язгъан.
Килим аткъы йиплери негиз йиплерининъ арасындан кирсетилип, муреккеп чатышувлар вастасынен токъула.
Эксериет юнь, базыда исе памукътан токъула.
Килим ичюн геометрик орьнеклернинъ этрафында арачыкълар характерлидир.
Бу тешичиклер негиз йиплери аткъы йиплернен сарылып, аткъы йиплери озь ёнелишини денъиштирген ерлерде асыл олалар.
Башкъаджа айткъанда, орьнек яратмакъ ичюн, аткъы йиплери орьнекнинъ шеклине коре бир-бирине якъынлашалар ве бири-биринен багъланмайып, кене де айры кетелер.
Нетиджеде, эр бир сырада, аткъы йиплери бир-бирине якъынлашкъан ерлерде — чильтер пейда ола.
Аткъынынъ бир-биринен чатышмагъан йиплери бир къач айланмадан сонь боюна ве диагональ ёнелишлерде озь ерлерини авуштыралар, бунынъ нетиджесинде орьнекнинь чевресинде басамакъ шеклинде юксеклиги 5-7 я да 7-10 мм олгъан тешичиклер пейда олалар.
Орьнек чевресиндеки чильтер буюк ве кучюк орьнек мевзулары ифадели ве график черчивесининъ ролюни ойнамакънен бир сырада, токъулгъан эшьягъа орьме эффектини берелер.
Килим токъума технологиясы онынъ орьнек шекиллерини де бельгилей.
Бу — геометрик орьнеклер — ромб, учькошеликлер ве иляхре.
Килимде осюмлик, денъиз я да башкъа тасвирий мевзулар ишлетильсе биле, олар геометрик шекиллерини къабул этелер.
Къырым килимлеринде, эксериет, саде геометрик шекиллериндеки орьнеклерни расткетиремиз.
Бу, килим орьнеги мында инкишаф олунмагъаныны, инкишаф олгъан исе биле, ялынъыз ресимни саделештирюв тарафына олгъаныны тасдикълайлар.
Умумен, XX асыргъа аит къырымтатар килимлерининъ орьнеклери бундан эвельки девирге аит килим токъумаджылыкънынъ аньаневий элементлери ве композициялары эсасында ишленгенлер.
Олар эски эшьялардан тек ренк аэнклери иле (табиий боялар фабрика истисалынынъ бояларынен денъишкени тесир эткен) айырылалар.
XX асырнынъ башында Къырымда тек тёшеме килимлер, намазлыкълар, орьнекли ве саде кийизлер, эйбелер, торбалар токъулгъан.
Оларнынъ азырланувы эм ходжалыкъ-турмуш эм де мерасим ихтияджларынен багълы эди.
Меселя, бай келиннинъ джиезинде 2-3 оданы тёшемек ичюн килимлер ола эди.
Эксериет оларнынъ колеми — 1,5 х 3,5м; 2 х 4 м, намазлыкълар 0,9 х 1,5 м колеминдже ола тургъан.
Килимлер пек тыгъыз олмай эди, чюнки оларны горизонталь тезьяларда токъугъанлар.
Муэллиф озь тедкъикъат ве хулясаларыны 1945-1990 сенелери деврине аит килимлернинъ талили эсасына базанып япмакътадыр.
Амелий санатнынъ дигер чешитлеринде олгъаны киби, килим токъумаджылыкънынъ озюне хас техник ве бедиий усуллары бар.
Олар къадимий заманларда пейда олып, ондан сонъки асырларнынъ сынавындан кечкенлер, шунынъ ичюн де олар гъает къаттыдыр.
Бу эснафнынъ маддий делиллери гъайып олды, базы элементлерининъ адлары, килим орьнеклерининъ ресимлери унутылды.
Я асырнынъ башында эльде токъулгъан эшьяларгъа ихтиядж эксильди де, халкънынъ фаджиалы такъдири нетиджесинде де онынъ бутюн медений дегерликлери бутюн дюнья бойлап сепильди де.
Бунъа бакъмадан, сюргюнлик ерлеринде де килим токъумаджылыгъынен огърашкъан уста къадынларымыз бу иджадиятнынъ нумюнелерини бизим куньгедже алып кельдилер.
Озьбекистанда Андижан виляетининъ Палванташ коюнде озюне хас килим истисалы боюнджа меркез мейдангъа кетирильди.
Онынъ эсасыны Къырымнынъ Судакъ районындан чыкъкъан усталар тешкиль эттилер.
Орта Асия халкълары, озьлери де къадимий килим токъумаджылыкъ аньанелерини ташыгъан халкълар оларакъ, шубесиз ки, къырымтатар усталарынынъ иджадына тесир эттилер.
Бунъа бакъмадан, такъдим этильген нумюнелер къырымтатар килимлери оларакъ бакъыла, чюнки олар Къырымдан чыкъма миллий чизгилерни сакълап къалмакъталар.
Эвде токъулгъан килим.
Килимнинъ композициясы чильтерли, басамакълы ромблардан ибарет, олар земинсиз бошлукъта сыраларнен ерлештирильгенлер.
Орьнекни асыл эткен басамакълар килим токъув техникасынынъ нетиджесинде асыл олгъанлар.
Ромбларнынъ эр бир сырасы дигеринден ренк джеэттен фаркъ эте.
Беяз земинли ромбларнынъ устюнде колеми кучюкче ферузе тюслю ромб, онынъ устюнде къою-гульгюли ромб, онынъ ортасында ферузе тюсте кучюк дёрткошелик ерлешкен.
Экинджи сыра исе — ферузе, онынъ устюнде къара, къаранынъ устюнде къою-гульгюли ромб, онынъ ортасында ферузе дёрткошелик ерлешкен.
Композициянынъ белли бир меркези ёкъ, оны истегенинъ киби девам эттирмек мумкюн.
Килимнинъ тар четлеринде бордюр ёлакълар токъулгъан, олар беяз чызыкънен бельгиленген олып, устюнде бир-бирини алмаштыргъан портакъал тюс, ешиль, къою-гульгюли «пахлава» орьнеги токъулгъан.
Йиплер анилин бояларнен боялангьан.
Буны отькюр ренклер исбат этелер.
Юнь тегиз боялмагъан.
Айны бу орьнек мувзусы да, умумен композициянынъ озю де бу я да бираз денъишкен варианты чешит халкъларда, шу джумледен Орта Асияда, Кавказартында, Иранда да мевджуттыр.
Бу орьнек эм айванасравджылыкъ, эм де ерлешкен, топракъ ишлеринен огърашкъан къабилелер арасында расткеле; онынъ тамырлары къадимий санат элементлерине барып ете.
Бунъа бенъзеген басамакълы ромблар шекилиндеки мевзулар Туркменистан ве Озьбекистаннынъ территориясында тапылгъан энеолит кираметинде де ишлетильгенлер.
Къырым килим токъумаджылыгъына оларны Судакъ районында ерлешкен огъуз-сельджуклардан келип чыкъкъан тюркий кочебе къабилелери алып кельгенлер, оларнынъ килимлеринде бу мевзулар гъает кениш даркъагъан эди.
Элементнинъ темсили топракъ.
О эв, къадын ве умумен мейва берген башлангъыч гъаесинен багълыдыр.
Ромбнынъ ортасында нокъталар (бизим мисальде — кучюк дёрткошелик) урлукъ манасыны бильдире биле.
Усталарнынъ озьлери мевзунынъ манасыны бильмейлер, о, яраштырыджы бельги оларакъ къабул этиле.
Усталар ифадели ренклер вастасынен орьнекнинъ ритм ве динамикасыны косьтере бильгенлер.
«Къыбрыз» техникасында токъулгъан килим.
Негизи — памукъ, атмасы — юнь, килимнинъ композициясы чильтерли.
Бир сыра тишли медальонларны ромблар сырасы денъиштире.
Башкъа тюркий халкъларнынъ килим токъумаджылыгъында ярдымджы роль ойнагъан элементлер бу килимде эсас элементлердир.
Тишли медальон — бираз денъишкен секиз кошели тепсичик санатта энъ къадимий соляриум темсиллеринден биридир.
Тепсичик земининдеки ромб, юкъарыда къайд этильгени киби, берекет гъаесинен багълыдыр, бу гъаени шекильнинъ ортасындаки нокъта — урлукъ да тасдикълай.
Орьнекнинъ умумий манасы акъкъында айтаджакъ олсакъ, о, энди юкъарыда айтылгъаны киби, берекет тилев гъаесинен багълы.
Лякин килимни токъугъан усталар ичюн композиция тек ярашыкъ оларакъ къулланылгъан.
Килимнинъ эки тар тарафы «пахлава» орьнегинен сынъырлангъан, «пахлавалар» контраст тюслю.
Килимни токъугъан уста эсас дикъкъатыны онынъ колорит чезимине айыргъан.
Къара земинде къою-гульгюли ве ферузе-культюс тепсичиклер ве беяз черчивели ромблар зынджыры пек ярашыкълы корюнелер.
Ромбларнынъ озьлери контраст ренклернен айырылып туралар.
Килимнинъ декоративлигини элементлернинъ ритм ве ифаделиги къайд этмекте.
Эвде токъулгъан килим, негизи памукъ, атмасы юнь.
Композициясы юкъарыда бакъылгъан килимге ошай, лякин бираз денъиштирильген.
Ромблар зынджырынынъ ерине килимнинъ чевреси бойлап алтыкошеликлер зынджыры чекильген.
Отькюр ренклер принципи сакъланып къалгъан.
Юкъарыда бакъылгъан эки килимнинъ композициясы да Иран, Кавказ, Орта Асияда айванасравджылыкъ къабилелернинъ килим токъумаджылыкъ истисалында расткеле.
Къырым санатында исе олар, мында ассимиляция олгъан айванасравджылыкъ къабилелернинъ кирсеткен чешит къатламларыны акс эттирелер.
Эвде токъулгъан килим, негизи памукъ, атмасы юнь.
Онынъ ресими Судакъ районы ичюн типиктир.
Килимнинъ композициясы агълыдыр.
Онынъ эсасында — алтыкошелик ве ромблардан ибарет бир-бирине тийген зынджырлар, оларнынъ ичинде исе — даа кучюк орьнеклер.
Алтыкошеликлернинъ къара земининде — уфакъ алтыкошеликлер, оларнынъ да къувурчыкъ ильмеклери бар.
Алтыкошеликнинъ ортасында — 5 бельгиси ерлештирильген.
Ромбларнынъ ичинде — бойнузлы геометрик шекиль.
Килимнинъ тар четлеринде — бордюр ёлагъы, онынъ земининде сыранен 5 бельгилери ерлештирильген.
Бу бельги токъумаджыларнынъ арасында «арслан агъзы» адынен беллидир.
Мезкюр ресим кениш малюмат ташымакъта.
Онынъ композициясы, шу джумледен онынъ элементлери де, туркменлернинъ йомуд килимлерининъ гъает саделештирильген ресимидир.
Къувурчыкъ ильмекли алтыкошелик — бу йомуд тюйлю килимлерининъ эсас медальоныдыр.
Ромбнынъ ортасындаки геометрик шекиль исе — айванасравджылыкъ къабилелернинъ санатындаки классик элементлер, о, къоюн бойнузлы ромбдан ибареттир.
Ильмек шекильдеки элементлер «тырнакъ» адынен беллидир.
Къуш «тырнакълары», туркмен къабилесининъ тотемлеринден бирисидир.
5 бельгисининъ манасы акъкъан сув гъаесинен багълыдыр.
Килимнинъ ресими энъ эвеля этногенетик джерьянлар нокътий-назарындан меракълыдыр.
Онынъ Къырым килим токъумаджылыгъында сакъланып къалгъаны шуны бильдире ки, сельджук къабиле бирлешмесининъ теркибине кирген туркмен йомуд къабилелери Къырымда ассимиляциягъа огърангъанлар.
Йомуд килимининъ орьнеги саделешкенини, къадимий къабиле бельгиси озь манасыны ёкъ эткенини козь огюне алсакъ, Къырымда туркмен килим ресимлерининъ аньанелери яваш-яваш зайыфлашкъаны акъкъында хуляса чыкъара билемиз.
Уста бу килимни токъугьанда эсас эмиетни онынъ сюсленювине берген.
Къою земинде орьнекнинъ элементлери ифадели график бельгилер киби къабул этилелер, олар къарама-къаршы ренклернен айырылгъанлар.
Ачыкъ тюслю элементлер къою земинде, къою тюслер — ачыкъ земинде.
Бу ресимге ачыкъ-айдынлыкъ, ифаделик, график чизгилерини бере.
Агълы композициянынъ озю исе сары чевре сызыгъы иле къайд этильген.
Эвде токъулгъан «таракълы» килим, негизи памукъ, атмасы юнь.
Бу ерде бир-бирини алмаштыргъан ёлакълар принципи эсасындаки композицияны коремиз.
Килим токъумаджылыкъта композициянынъ бу чешити энъ эскиси сайыла.
О, палас киби тюйсиз килимлерде сакъланып къалды; агъ-медальонлы композиция типине хас олгъан килимлерде пек сийрек расткеле.
Килимнинъ бою эки чешит ёлакълардан ибареттир.
Кенъдже ёлакъ — ромб ве «таракъ» элементлеринден ибарет.
Килимнинъ ортасынла чифт «таракъ», килимнинъ эки эни бир ерге тикильгени нетиджесинде пейда ола.
Юкъарыда къайд этильгени киби, бу элемент къырымтатар темсилинде буюк эмиетке малик олгъан, чюнки о, Чынъгъызларнынъ тамгъасы олгъан.
Оларнынъ несиллери — Герайлар Къырым ханларынынъ сюлялесидир.
Тарджа ёлакъ «пахлаваларнен» сюслендирильген, оларнынъ боюна тек чевреси сызыкънен айырылгъан саде ёлакъ къоюлгъан.
Ресимнинъ темсилий манасы акъкъында бир шей айтмакъ къыйын.
Килимни токъугъан уста онъа таныш олгъан ве онынъ тасавурында насылдыр манасы олгъан орьнек мевзуларыны бир ерге топлап, композиция яраткъан.
Умумен, килимнинъ композициясы геометрик шеклиндеки ресим оларакъ къабул олуна.
Уста къою-къырмызы, ферузе, эрылгъан, алтынтюсли, къара (земин) киби беш тюсни ишлетип, ренк ифаделигине иришкен.
Намазлыкъ, эвде токъулгъан, палас техникасында токъулгъан.
Негизи памукъ, атмасы юнь.
Эсас элементлери — «таракъ», «арслан агъызы».
Композиция — ёлакълы намазлыкънынъ къою-культюс земининде — кенъ ёлакъ ве «таракъ» — «арслан агъзы» — «таракъ» учьлюгинен ве чевреси сызыкълы, орьнексиз эки ренкли ёлакъларнен невбетнен алмашалар.
Орьнекнинъ элементлери — бир тюслю, ири, ачыкъ-айдын, ифадели.
Намазлыкънынъ эсас ренклери — къою-культюс (земини), ферузе, къою-гульгюли.
Намазлыкънынъ композициясы намазлыкъларгъа хас композициянен багълы дегиль.
Намазлыкъларда михраб тасвири олмасы шарт эди.
Ихтимал, къырымтатарларнынъ арасында вакъыт кечкен сайын намазлыкъ композициясынынъ элементлерине къатты риает этюв меджбур олмагъандыр.
Девирлер кечкен сайын намазлыкъларнынъ орьнеклери пек денъишти, амма бунъа бакъмадан, къырымтатарларнынъ арасында намазлыкъ тек колеми джэттен фаркъ эте, о, ятып намаз къылгъан инсаннынъ къыяфетине къарарлаштырылгъан.
Эвде токъулгъан намазлыкъ, палас техникасында токъулгъан.
Негизи памукъ, атмасы юнь.
Орьнекнинъ эсас элементи — «таракъ».
Мезкюр килимде, композициянынъ меркезинде ерлештирильген учь тиши эки тарафкъа бакъкъан чифт «таракъ» элементлери, намазлыкъ бою кенъ ёлакънен созулып, михраб шеклини ачыкъ-айдын яраталар.
Амма ресимнинъ энъ «икяеджи» элементи — къаршымызда намазлыкъ олгъаныны тасдикълагъан энъ юкъарысында токъулгъан кучюк къара учькошеликтир.
Бу учькошелик намаз къылгъан инсан къайсы тарафкъа седжде этмек кереклигини, башыны къаерге эгмек кереклигини косьтере.
Седжде эткенде баш ве къолларнынъ ерини «косьтерип» токъумакъ усулы Орта Асияда да, Кавказда да халкъ арасында ишлетильген.
Бундан да гъайры, учькошелик — назарлыкъ шекли олып, къара кучьлерден къорчалангъан.
Бу фактнынъ меракълылыгъы шунда ки, ислям динине аит диний эшьянынъ устюнде путперестлик темсили сакъланып къалгъан.
Учькошелик ерлешкен ёлакъ бутюн композиция ичинде ешиль тюслю бирден-бир элемент олгъаны да тесадюф дегильдир.
Ешиль тюс — ислям дини тюсю эшьянынъ диний характерли олгъаныны бир даа тасдикъламакъ ичюн хызмет эте.
Килим халкъ арасында диний мерасим — намаз къылмакъ адети сакъланып къалгъанынынъ делили оларакъ, этнографик нокътаий-назардан буюк меракъ догъурмакъта.
Онынъ декоратив хусусиетлери гьает садедир, мында ишлетильген къою-къырмызы ве портакъал ренклер, ихтимал, ялынъыз бу боялар олгъанындан себептир.
Биз бакъып чыкъкъан килимлернинъ эписи бедиийлик нокътаий-назарындан тенъ къыйметли дегильдир.
Лякин тарихий, этнографик джеэттен меракълы оларакъ, олар къырымтатар килимлерине хас чизгилерни огренмеге ве бельгилемеге имкян берелер.
Бойлеликнен, биз килимнинъ ресими, огъуз-сельджук къабилелернинъ миграция далгъасынен келип кирген, айванасравджылыкъ къабилелернинъ килим токъумаджылыкъ санатына хас орьнеклернинъ гъает саделешкен элемент ве мевзуларыны сакълап къалгъаныны коремиз.
Тарихий кечмишлери огъуз-сельджук къабилелеринен багълы олгьан туркмен, озьбек, къыргъыз, азейбарджанларнынъ килимлеринде де бойле элементлер даркъалувы бу фактларны исбат этелер.
Ресим къатты геометрик характер ташымакъта, орьнекнинъ эр бир элементининъ эвель темсилий манасы олгьан, сонъра о, джоюлып, декоратив, эйилик тилеген темсильге чевирильген.
Колорити чешит, ренклернинъ сайысы еди-секизге чыкъа — ферузе, къырмызы тюслернинъ чешит аэнклери ишлетильген.
Бойле тюслер къырымтатар токъумаджылыгъына хас дегиль.
Мында асырдан-асыргъа тек табиий боялар ишлетильген, олар исе бойле отькюр, кескин ренклер бермеген.
Анилин къулланылгъаны себебинден, колорит пек отькюр, ренклер озь теренлиги ве темизлигини ёкъ этелер.
Элементлернинъ чевреси къайд этильмей, олар ерлешкен земинининъ къарама-къаршы тюсюнен бири-биринден айырылалар.
Тар шеритлери гъает ачыкъ орьнекленген.
1990 сенесинден берли Къырымда килим токъувнынъ техник ве бедиий усулларыны гъайрыдан тиклев боюнджа программа ишлеп чыкъылмакъта.
Къырымтатар къадын-къызлар бирлигининъ тешеббюси иле, Каунтерпарт Консорциум (Алмания) фондунынъ къолтувувында Судакъ шеэринде килим токъумаджылыкъ меркези тешкиль этильди.
Программанынъ ёлбашчылары — Ф. Асанова (ал-азырда Джумхуриет къырымтатар санат музейининъ ильмий хадими) ве сонъра М. Чурлу бу программанынъ ёлбашчылары олдылар.
Мезкюр программа 1994-1995 сенелери амельге кечирилип башланды.
Новороссийскте сакъланып къалгъан екяне къырымтатар тезьясы тапылды.
Оны Къырымгъа алып кельдилер ве онынъ конструкциясы эсасында даа 45 тезья джыйылды.
Бойлеликнен, Къырымда килим токъумаджылыкъ эснафыны гъайрыдан тиклемек ичюн земин яратылды.
Бугуньде-бугунъ аньаневий килим джиддий тедкъикъат, эджнебий инвестицияларны джельп этюв саасына чевирильмекте.
Украинада йиплерни табиий бояларнен боялавнынъ уникаль технологиясы исе Къырым килимлерини чет эльде белли токъумаджылыкъ меркезлерининъ эшьяларынен бир сырагъа къоя.
Бугуньде-бугунь Къырымнынъ бир сыра районларында килим токъумаджылыкънен огърашалар.
1994 сенеси Мамут Чурлу ёлбашчылыгъында Шаркъий Къырым бойлап отькерильген экспедиция, бу эснаф гъайрыдан тикленгенини ве инкишаф эткенини тасдикълагъан пек чокъ материаллар къайд этти.
Бундан да гъайры, альбомда Раздольное (Акъ-шейх) районындан (1997 с.) уста Нияра Решатованынъ килимлери де такъдим этильген.
Решатова озь ишинде анилин бояларынен боялангъан юнь, синтетика, памукъ йиплер къуллана.
Устанынъ композиция сечювде фантазиясы сынъырсыздыр.
О, чешит геометрик шекиллерни невбетнен алмаштырып, чешит композициялар ярата.
Аньаневий «таракъ» мевзусы, сыныкъ сызыкълар, ёлакълар, чифт учькошелик орьнеклери мунтазам текрарлангъан раппорт яраталар.
Ресимнинъ лаконизм ве ифаделилиги Решатова токъугъан атта кучюк килимлерине ачыкъ ифаделенген монументаллик багъышлайлар.
Колорити ачыкъ, сары-алтын ренклер устюнлик этип, оларгъа беяз, къаверенки, портакъал, кок-ешиль тюслер къошулгъан.
Раздольное районындан Гульнара Абдувелиева ве Сундус Батырованынъ килимлери (1997,1998 сс.) озьлерине хас композицион чезиминен айырылып туралар.
Олар аньаневий орьнек мевзуларыны, къарама-къаршы ренклерни ишлеткенлер.
Г. Абдувелиева токъугъан намазлыкъта бойнуз орьнегинен екюнленген аньаневий михраб ресиминен бирликте, ашагъыда кенъ шеритте де мевджут.
Михрабнынъ къара земининде бир-бирини алмаштыргъан бир сыра элементлер айырылып туралар-басамакълы ромб, алты кошели медальонлар, услюплештирильген секиз ышыкълы тепсичиклер.
С. Батырованынъ килимининъ орьнеги декоратив элементлер киби къабул этильген тырнакъ шеклинде элементли медальонларнынъ трансформациясына эсаслангъан.
Экспедиция багъчасарайлы уста Васфие Зейтуллаеванынъ килим токъумаджылыкъ эшьяларыны (1997 с.) къайд этти.
Бу ерде де стандарт композицияларда (сыранен ерлешкен медальонлар) аньаневий мевзулар — басамакълы ве тишли ромблар, 5 бельгиси иле кучюк медальонлар, «таракъ» элементи ишлетильген.
Алиме Чауш (Кезлев ш.) ве Сабрие Эюпованынъ (Сакъ районы) намазлыкълары къырымтатар килим токъумаджылыгъында темеллешкен композициялары иле сюсленген, амма орьнек мевзуларыны чечек орьнеклеринен бирлештирип, эр кереси янъы вариантлар яратылгъан.
Аньаневий тёшеме килимлернен бир сырада кучюк шекиллер махсулаты да кениш даркъай.
Бу — токъулгъан ястыкълар, къолтукъ (кресло, диван) ортюлери.
Земаневий къырымтатар килимлерининъ талили шуны косьтере ки, умумен алгъанда, усталар эвельки токъумаджылыкъ санатынынъ аньанелери ве къазанчларына базаналар.
Орьнеклерде геометрик шекиллер, тамгъа, йылдыз ве кунеш нишанларыны ишлетелер.
Колорити кескин, отькюр тюслерден къачынып, эски эшьяларнынъ йымшакъ, ачыкъ аэнклерине якъынлашмагъа тырышалар.
Земаневий килим токъумаджылыкънынъ энъ эйи нумюнелери бу — аньанелерге садыкълыкъ ве шахсий иджадий тиль араштырувдыр.
Бугуньде-бугунь къырымтатар профессиональ рессамлары килим эшьялары ичюн эскизлер яратмакъталар.
1996 сенеси кузьде Акъмесджитте къырымтатар килимлерининъ ильк сергиси отькерильди.
Килимлернинъ эксериети Мамут Чурлунынъ эскизлери эсасында токъулгъан.
Оларнынъ орьнеклери къырымтатар токъумаджылыгъына хас аньаневий орьнеклердир, лякин рессам оларгъа янъы ве озьгюн мана берген.
Килимлернинъ колорити сары, беж, ачыкъ-ешиль, культюс, гульгюли, ачыкъ-къырмызы ренклернинъ бирлешмесине эсаслангъан.
Мамут Чурлу къырымтатар килим токъумаджылыгъы меселелеринен чокъ вакъыттан берли ве макъсатлы суретте мешгъульдир.
О, та Озьбекистанда яшагъан девирде Озьбекистанда токъулгъан къырымтатар килимлери боюнджа материал топлав ве огренювине, эм де Орта Асия халкъынынъ манзаралы-амелий санатыны огренюв меселелерине чокъ кучюни сарф эте эди.
1983 сенеси Мамут Чурлу Баку шеэринде олып кечкен Халкъара симпозиумда «Фергъана вадийсининъ бугуньки тюклю килимлери» марузанен чыкъышта булунды.
1987 сенеси Андижан виляетининъ Палванташ къасабасында къырымтатар килимлерининъ истисалы мевджутлыгъы акъкъында хабери олды.
1987 сенеси Ленинградда отькерильген килим токъумаджылыгъы боюнджа Халкъара симпозиумында иштирак этти ве «Туркменистан, Озьбекистан ве Къыргъызистаннынъ земаневий халкъ килимлерининъ базы хусусиетлери» мевзусында марузанен чыкъышта булунды.
Мамут Чурлу Палванташ, Маргъылан, Киргилиде (Озьбекистан) къырымтатар килимлери боюнджа экспедиция тешкиль этти.
Онынъ тедкъикъий фаалиети Къырымда да девам этмекте.
1994 сенеси Чурлу Къырымтатар миллий галереясынынъ къырымтатар килимлерини араштырув боюнджа экспедициясына ёлбашчылыкъ япа.
1995 сенеси о, «Къырымтатар килими» мевзусында тедкъикъий иш язды.
Мамут Чурлу къырымтатар токъумаджылыкъ эшьяларынынъ зенгин коллекциясыны топлады.
Олар бир къач кере Москвада, Киевде, Акъмесджитте, Кефеде нумайыш этилип, сейирджилернинъ буюк мерагъыны догъурдылар.
90-нджы йылларда о, Каунтерпарт Консорциум фонду финансирлеген, къырымтатар халкъ килим токъумаджылыгъыны гъайрыдан тиклев программасында иштирак эте.
1996 сенеси Мамут Чурлу Къырымтатар килим токъумаджылыгъыны гъайрыдан тиклев лейхасына ёлбашчылыкъ япа.
Къырымтатар токъумаджылыкъ эшьяларынынъ орьнеклерини огренюв эсасында рессам балалар ичюн «Къырымтатар орьнеклерининъ мевзусы боюнджа декоратив ресим ве аппликация» къулланмасыны нешир этти.
Эм де килим токъумаджылыгъы усталары ичюн техникий шаблонлар системасыны ишлеп чыкъты.
Бу къулланманынъ эмиети гъает буюктир.
Айрыджа шуны къайд этмели ки, бойле нешир чыкъарылгъаны илькидир, бу вакъыткъадже къырымтатар халкъынынъ манзаралы-амелий санатынынъ къазанчлары иле окъуйыджы ве сейирджилерни таныш эткен не китап, не де альбом бар эди.
Къулланманынъ энъ буюк эмиети шунда ки, мындаки материалларнынъ ишлетилюви гъает кениш ола биледжек, материал амельде ишлетильмек ичюн къарарлаштырылгъан.
О, Къырым балаларыны чокъ асырлыкъ тамырлары олгъан къырымтатар медениети иле таныш эте.
Таблицаларнынъ материаллары, балаларнен алып барылгъан амелий ишлернинъ нетиджелери чокътан-чокъ муддетли ве даимий сергилернинъ экспонатларына чевириле билелер.
Сергилер исе озь невбетинде, эр бир къырымтатар догъгъан кунюнден башлап корьген муитни (эр бир къырымтатар эви токъумаджылыкъ ве нагъыш эшьяларынен толу олгъан), амма сонъки юзйыллыкъ ичинде гъайып этильген миллий муитни белли бир дереджеде яратмагъа ярдым этерлер.
Къулланмада топлангъан орьнек материаллары чешит декоратив ресим, тасвирий санат, нагъыш ве токъумаджылыкъ тёгереклерининъ ишинде къыйметли ярдымджысы ола билирлер, урбаларны сюслендирювде, интерьерлерни яраштырувда, ве бунынъ киби де, сценография ве бала эм де буюклер ичюн басма махсулатында семерели ишлетилирлер.
Къулланма эки къысымдан ибареттир.
Биринджи къысмы — Мамут Чурлунынъ кириш сёзю ве Татьяна Саркедованынъ методик ишинден ибарет брошюрадыр.
Кириш сёзюнде тарихий, этнографик малюматлар ве бедиий-методик тевсиелер берильген.
Мамут Чурлу орьнек элементлерининъ ве орьнек схемаларнынъ системасыны теклиф эте, оларнынъ ярдымы иле эр кес ресимнинъ янъы вариантыны ярата биле.
Ишбу система къырымтатарларнынъ халкъ санатында орьнек вариантлары яратылгьан принциплерни акс эттире.
Брошюранынъ эсас мундериджеси — бу балалар багъчаларынынъ хадимлери ичюн орьнеклер иле чалышув методикасыдыр, оны оджаларнынъ ихтисасыны юксельтюв институтынынъ теджрибели методисти Т. Саркедова ишлеп чыкъты.
Къулланманынъ экинджи къысмы — бу буюк колемли айры 42 табакъта басылгъан, къырымтатар нагъыш ве килимлери орьнеклерининъ ренкли ве беяз-къара таблицаларыдыр.
Къулланманынъ муэллифи Мамут Чурлу таблицаларнынъ асыл нухсаларыны яратув узеринде алты йыл девамында иш алып барды.
Бу иш чокъ вакъыт ве агъыр эмек талап эткен материал топлав джерьянындан ибарет, бу макъсатнен шахсий экспедициялар отькерильди.
Оларнынъ нетиджесинде фотоплёнка ве слайдларгъа онларнен къырымтатар килимлери алынды, Москва, Санкт-Петербург, Берлин, Ялта, Багъчасарай музейлери фондларындаки, Къырымда эм де Туркиедеки къырымтатар диаспорасынынъ шахсий коллекцияларындаки къырымтатар нагъышларынынъ юзлернен экспонатларынынъ ресимлери сызылды.
Даа 1990 сенесининъ башында кениш файдаланувгъа берильмеген, бу мевзугъа аит дженктен эвель нешир этильген тедкъикъатлар тапылды.
Ал-азырда къолда токъулгъан аньаневий эшьялар саасында Арзы Усеинова (Патель) (1975 сенеси догъгъан) чалышмакъта.
О, Беньков адына Джумхуриет рессамлар окъув юртунынъ битириджиси, ихтисасы боюнджа график, белли рессамлар А. Усеинов ве 3. Трасинованынъ къызы.
О, къырымтатар орьнеклерининъ мевзусында токъулгъан килим ве намазлыкъларнынъ муэллифи ола.
Земаневий манзаралы-амелий санатында къырымтатарлар ичюн аньаневий олмагъан гобелен, макраме киби токъумаджылыкъ чешитлери да инкишаф этмектелер.
Мамут Чурлу — гобелен устасыдыр.
М. Чурлу бедиий токъумаджылыкъ иле 70-нджи йыллардан берли мешгъуль.
«Йыл мевсимлери», «Сувнынъ догъувы» киби гобеленлер сериясы Кадамджай комбинатынынъ профилакториясы ичюн эда этильгендир (1982 с.).
«Кяинат чархы» колемли токъумаджылыкъ пластикасы Ташкентте Яшлар эвининъ корюшювлер залыны яраштырмакъта (1987 с.), «Сейяремизни сакълап къалайыкъ» гобелен триптихи де андадыр (1987 с.).
Мамут Чурлунынъ гобелен яратыджылыгъына даимий араштырув, ве эшьялар материалы, техникасы, мевзусы, колемини янъылатув хастыр.
Эгер онынъ биринджи эсерлери тегиз токъумаджылыкъ аньаневий техникасында ишленген олсалар («Баарь», 1979 с.), вакъыт кечкен сонъ рессам шекиль ве мундеридженен эксперимент отькерип, колемли токъумаджылыкъ композициялары («Нар», «Фергъана натюрморты», 1987 с.) ярата.
Чурлу озьбек усталарынынъ арасында биринджи оларакъ къыргъызларнынъ аньаневий халкъ санатынынъ материалы — чийге (къасыр токъулгъан къамышнынъ чешити) мураджаат этти.
Айны заманда ичтимаий мевзулардан файдаланаракъ, «темсиль-аллегория аэнклери мевзуларында ифадели, ве манзаралы-назик эсерлерининъ сериясыны» яратты.
Чурлунынъ къамыштан токъув технологиясына янашувынынъ озюне хаслыгъы къамышнынъ ерине адий индже чубукъларны къынапнен сарып ишлегенинде акс олунды.
Бойлеликнен тезья ишлерининъ сериясы — «Чайдиш» (1986 с.) ве сайре эсерлер пейда олды.
Рессам бу техникада сюжетли чокъ эсерлер яратты, оларнынъ услюплештирильген манасы манзаралы-амелий чизгилеринен къайд олуна.
М. Чурлу материал сыфатында къынап — осюмликтен ясалгъан къаба йиплерни де ишлете, олардан монументаль аэнкли колемли-пластик композициялар ярата.
Айны бу материалдан япылгъан кучюк эшьяларны — токъулгъан къутулар, вазалар, мейва ичюн савутларны турмушта къулланмакъ мумкюн.
Материаллар иле экспериментлер — джуль-хирс техникасыны (узун тюйлю озьбек килимлери) къамыш токъувынен бирлештирюв «Аланлыкъ» композициясында умют этильмеген манзаралы-пластик ве ифадели-эмоциональ нетиджелер берди.
Бу эсер 1980 сенеси Ташкентте отькерильген Бутюниттифакъ сергисинде нумайыш этильген эди.
М. Чурлунынъ базы ишлеринде халкъ нагъышлары иле, сюзанелернинъ токъ ве зенгин ренк аэнклеринен, оларнынъ тантаналы ве байрам ритмли орьнеклери иле муайен багъ — «Яз», «Бельбагъ», «Дуа», «Лейлек къушу» (1980 с.) — сезильмекте.
Рессамнынъ иджадынынъ Озьбекистан девирине къыймет кесерек, А. Хакимов бойле яза: «Озьбек гобеленинде умумий статистик вазиети земининде Мамут Чурлунынъ иджады энъ динамик ве истикъбаллидир».
М. Чурлу Къырымда иджат этерек, килим эсерлеринен бир сырада нагъыш, аппликация техникасында декоратив композициялар ярата.
Олар ресимнинъ графиклиги, контраст ренк бирлешмелерининъ аэнклигинен айырылып туралар («Учь къуш», 1999 с., «Дувалар-алсу», 1999 с.).
Классик технологиялар ве аньанеден тыш материаллар саасында Чурлунынъ кешфиятларыны онынъ шегирти Вячеслав Усеинов девам эттирмекте.
Онынъ эсерлерини эки группагъа больмек мумкюн — аньаневий тегиз токъув техникасында ишленген гобеленлер ве къамыш токъув техникасы ишлетильген аджимли композициялар.
В. Усеиновнынъ гобеленлери — абстракт я да шекилли композициялардыр, оларнынъ эр бири — озюне коре бир фельсефий сюитадыр.
Олар тек сабырлы колористик чизгилеринен дегиль де, фикир этмек ичюн теклиф этильген мевзуларнен де айырылып туралар.
«Реан-Зи Багъчасынынъ он бешинджи ташынынъ кесилиши» (1995 с.) гобеленине бакъкъан сейирджи лабиринтке тюше.
Вячеслав озюнинъ токъумаджылыкъ композицияларынынъ дигер бир группасында гъает чешит материаллар — йипек, юнь, синтетик йиплер, джут, къамыш атта демир отургъычларнынъ каркасындан файдалана («Ярыкъ ве кольге партитурасы», 1996 с.; «Батаяткъан кунешнинъ кертиклери», 1995 с.).
Бу эсерлер озьлерининъ стандарттан тыш олгъанлары ве колористик чезимининъ чешитлиги иле сейирджилернинъ дикъкъатыны озюне джельп этелер.
Мындаки ренклернинъ эписи янаша ренктен контраст шекильде берильген.
Усеинов базы токъумаджылыкъ композицияларында «къурав» техникасындан файдалана — «Джамлангъан пейзаж» (1998 с.), «Бу бир шей дегиль» (1999 с.).
### 3.5. КИРАМЕТ
Къырымтатарлар озь топрагъында яшамакъ ве иджат этмек имкянындан марум олгъан, сюргюнликке огъратылгъан халкъларнынъ такъдиринен пайлаштылар.
Къырымтатарлар Къырымдан къувулгъан сонъ, асырлар девамында яратылгъан халкънынъ маддий ве маневий-бедиий дегерликлери гъайып олды, эски эснафларнынъ аньанелери узюльдилер.
Къырымтатар кирамети, маден киби, шекилленюв юксекликлерине иришип оламады, лякин о, турмушта кениш къулланылып, кой ходжалагъынынъ базы сааларында гъает зарур эди.
Бугуньде-бугунь, кечмиште къырымтатар кирамет санатына музей ве шахсий коллекцияларда сакъланып къалгъан ялынъыз бир къач нусхалар эсасында къыймет кесе билемиз.
Мевзуны профессиональ джеэттен айдынтмакъ макъсады иле археологик тедкъикъатларнынъ нетиджелерине мураджаат этмеге меджбурмыз.
Та къадимий девирлерде кирамет Къырым ярымадасында яшагъан адамларнынъ аятында буюк роль ойнагъан.
Кирамет, утилитар саа сыфатында пейда олып, яваш-яваш эстетик эмиетке де малик олды.
Савут-саба бай эвлернинъ интерьерининъ ярашыгъы олып башлады; декоратив кирамет, шу джумледен, оймалар — мимарджылыкънынъ адий ифадели вастасындан монументаль санат севиесине котерильди.
1926 сенеси Кефе ве Алуштанынъ ялыбоюндаки къадимий къырымтатар койлеринде Н.С. Барсамов ёлбашчылыкъ япкъан кениш археологик разведка отькерильген эди.
Чешит ерлерде (Къапсихорда) VІIІ-ІХ асыргъа аит кирамет собалары тапылды.
А. Якобсон Чобан-Къулле этрафларында VIIІ-ІХ асырларгъа аит йигирмиден зияде кирамет собасы тапты.
1957 сенеси исе Къанакъ дересинде (Ускют кою) чёльмек пиширген эки соба тапты.
Кене де Къанакъ дересинде 1961-1962 сенелери СССР Илимлер Академиясы Археология институтынынъ М. А. Фронжуло ёлбашчылыгъындаки Къырым экспедициясында учь чёльмек (урк) собасыны тапкъан эди.
Собалар байырларда, озен ялыларында, яхшы кейфиетли чамур къатламлары эсапкъа алынып, къурула эди.
Чобан-Къулледе тапылгъан собанынъ мисалинде Къырым чёльмек собаларынынъ тышкъы корюнюшини ве конструкциясыны тиклемек мумкюн.
Собанынъ бир оджагъы бар, кенълиги 1,15 метр, узунлыгъыны бильмекнинъ чареси олмагъан.
Оджакънынъ астында гъарп дивары янында 2 метрлик керильме бельгилене, о дженюп дивары тарафында 0,80 метрлик юксекликте сакъланып къалгъан.
Оджакънынъ сыджагъы кенар каналлары бойлап эшьяларны пиширген оджакъкъа котерильген.
1 метрлик узунлыгъында сакъланып къалгъан канал оджакънынъ полындан 0,40 метр юксекликте башлана ве 40 дереджели мейильде тёпеге котериле.
Каналнынъ кенълиги (0,30 — 0,35 м) гъарп тарафта тарлаша (0,20 м).
Соба хам толадан (0,50 — 0,20 м, къалынлыгъы 12-15 сантиметр) къурулгъан.
Оджакъ темизленгенде куль обасы ичинден VІІІ-ІХ асыргъа аит тюблери тёгерек, четлери тегиз амфораларнынъ парчалары тапылды.
Чукъурнынъ ичинде 100-ден зияде амфора бар эди.
Айны о чукъурда тапылгъан башкъа кираметнинъ арасында эрте орта асыргъа аит бир къач парчаны къайд этмек мумкюн.
Бу — тегиз ве ёлакълы кирамет парчалары, буюк ве кучюк пифосларнынъ тадж, аякъ парчаларыдыр.
Къол матарасынынъ богъазы ве саплары иле бир парчасы тапылды, матарынынъ тапылгъан кенар къысмынынъ чети къырмызы боялы гирляндаларнен сюслендирильген.
Буюк гугюмнинъ таджы ве пармакъ басылгъан тегиз сапынынъ парчалары къызыл чамурдан ясалгъан тюзтюбли савутларнынъ ашагъы къысымлары булунды.
Якобсон язгъаны киби, Чобан-Къулле киби эснаф меркезлеринден амфораларны тек ялыбою койлерине дегиль де, Къырымдан тышкъа да алып кете эдилер.
Олар къырымтатарларгъа къардаш, тюркий къабилелернинъ арасында даркъай эди.(А. Якобсон. Средневековые гончарные печи в районе Судака).
Къанакъ дересиндеки чёльмек собасынынъ къазылмаларында булунгъан сюсленген чешит кирамет, Къырым чёльмекчилерининъ махсулаты Дженюбий-Шаркъ Авропанынъ чешит районларына (Дон ве Шималий Кавказ) алып кетильгени акъкъында меселени котермеге имкян бере, чюнки андаки къазылмаларда да бойле кирамет тапылгъан.
ХІІІ-ІХ асырларда бардакъларнынъ кутьлевий истисалы Дженюбий-Шаркъ Къырымда юзюмджилик ве шарапчылыкъ сааларынынъ гурьдели инкишафынен багълыдыр.
Зан этсек, бу заманда амфоралар, антик девирде олгъаны киби, эксериет, шарап савуты оларакъ къулланылгъан ве бу сыфатта да махсулатынен берабер денъиз ве озенлер бойлап даркъагъан.
ХІV-ХV асырларда ярымадада ерли савутлар истисалы инкишаф эте.
О, Византия аньанелерине меиль берсе де онынъ Шаркъ декоратив санатына якъынлыгъы сезилип турмакъта.
О девирде Къырымнынъ кирамет истисалы меркезлеринден бири Алустон (шимдики Алушта) эди.
Мында 1992 сенеси Орта-Къулленинъ къазылмаларында номай кирамет парчаларынынъ арасында эки саань булунды.
Сааньлер — юксек бедиий эсерлердир, оларнынъ чокъ деталли муреккеп ве назик орьнеклерини къайд этмели.
Умумен алгъанда, бу эшьялар нумайыш характерни ташыйлар ки, сини де къызыл чамурдан ясалгъан.
Тюблери алкъалы, беяз ангоб устюне полихром тёкюльген.
Тапылгъан парчаларнынъ колоритинде сары, къаверенкли тюслер устюнлик этелер.
Сонъра бу тюслер къырымтатар кирамети ичюн хусусий ренклерге чевириледжек.
Алустон къазылмаларында тапылгъан кираметнинъ арасында, къуш ве айванлар тасвирленген эшьялар сыкъ расткелелер.
Къуш ресимлери олгъан бойле орьнеклерни Изник шеэри (эвельки Никея, Тюркие) кираметинде де расткетирмек мумкюн.
Бу эрте османлы кирамети «Миллет эшьялары» адынен беллидир.
(Ф. Заре. Керамика исламских времён из Милета).
Бу эшьялардаки къушлар учкъан алда, ювада отургъан, юзюм япракълары арасында, бир-бирине къаршы отургъан алда тасвирленгенлер.
Ишбу услюп XIII ве XIV асырларгъа аит Византия кираметинде тасвирленген къуш шекиллеринден бус-бутюн айырыла.
Къырым кирамети Византия кираметинден ренк джеэтинден де фаркъ эте (Д. Талбот Райс. Византийская керамика).
Сёз сырасы, Джумхуриет къырымтатар санат музейининъ экспедициясы Добруджадан кетирген къырымтатар усталарынынъ ХVІІІ-ХІХ асыргъа аит нагъышларында да къушлар тасвири чокъ расткеле.
Къуш тасвирлери къырымтатар торевтикасында да расткеле (Къырымтатар санат музейининъ фондларында устьлеринде къуш ве балыкъларнынъ силуэтлери оюлгъан гугюмлер сакъланмакъта).
Тюставукъ — бакъийлик ве джанланув темсили сайылгъан.
О, Византияда олгъаны киби, Якъын Шаркъта да орта асыр санатынынъ энъ севимли къараманы эди.
Тюставукъ тасвирленген Сары-Кермен синилери бедиий кираметнинъ тар локаль группасыны тешкиль этелер.
Синилернинъ эписинде тюставукълар солгъа чевирильгенлер, оларнынъ беденлери индже ве къыскъа.
Къурсакълары къабаргъан, перчемли башлары къысыкъ боюнлары устюнде, ашагъыдаки къанатлары гъает шекилленген (эксериет ёлакъ я да орьмелернен сюсленген); юкъарыдаки къанатлары, борсукъ къуйругъы киби, уджлары къувурылгъан шекилинде шеритлернен сюсленген.
Къушнынъ эр ери де къаверенкли, де ешиль ренклернен сюсленген.
Шуны да къайд этмек керек ки, 1984-1994 сенелери Алустон къалеси территориясында тапылгъан кирамет истасалы къалымтыларнынъ тедкъикъат нетиджелери, ашагъыдакилерни фарз этмеге эсас бере.
Шеэрнинъ шималий къысмында XIV асырнынъ экинджи ярысында, эксериет, ачыкъ шекильде савутлар чыкъарылгъан, «сграффито» орьнекли суварылгъан кирамет истисалы боюнджа устахане чалышкъан.
Анда бир уста чылышкъан, ихтимал, бир къач шегирти я да ярдымджысы олгъан.
Бу адам, зан этсек, эвель бу шеэрде кимсе мешгъуль олмагъан суварылгъан кирамет истисалыны ёлуна къоймакъ макъсадынен башкъа ерден кельген устадыр.
О, кирамет истисалынынъ аньанелеринен якъындан таныш олып, бойле истисал меркезлерининъ биринден чыкъкъандыр.
Устанынъ махсулатыны къомшу къалелернинъ эалиси де сатын алгъан, Демирджи ве Ай-Тодор къазылмалары бунынъ делили ола билелер.
Суварылгъан бедиий кирамет ишлеви шеэр эснафлары саасына кирсетиле.
Бойле истисал пейда олув фактыиыиъ озю биле, XIV асырнынъ экинджи ярысында Алустоннынъ шеэр меркези оларакъ инкишафында теракъкъият эткенини къайд этмекте.
Орта асырларда кирамет истисалы боюнджа Къырымнынъ меркезлеринден бири Кефе шеэри эди.
Кефе ве Эски Къырымнынъ озюнде ишлеп чыкъарылгъан суварылгъан кирамети, эвеллери де олгъан терен чанакъ я да пиалалардан ибарет эди.
Олар эсас ресимни тешкиль эткен къалын сызыкъларле сюсленген; орьнекни толдургъан индже сызыкълар исе оларгъа контраст яраталар.
Оларгъа аит чизгилерден даа бири — отькюр полихром (ешиль, къаверенкли, сары) тюслердир.
Махсулатны уджузлатмакъ макъсадынен, эксериет, эшьяларны сюслемей — монохром къалдыра эдилер.
Бунынънен бирликте, оюкъ земин кениш ишлетилип башланды.
О, чанакъ я да синининъ ичиндеки тегизликте къошма, сыджакъ къаверенкли аэнк яратмакънен бир сырада (сини сыры, земин теренлеткенде ангоб алып ташлангъан сонъ, биваста кирамет устюне тёкюле), эксериет, орьнекленген ресимлерде де рельефлик ярата эди.
XIV-XV асырларгъа аит Солхат ве Кефе кирамети, иште, бойледир.
Сёз сырасы, о, Румыния ве Булгъаристанда — къырымлыларгъа къардаш тюркий къабилелер яшагъан Гъарбий Къаратопракъ бойларынынъ бедиий кираметине пек якъындыр (Штерн Э.Р. Феодосия и её керамика).
1980 сенеси Кефенинъ шималий-гъарп дживарларында Байбугьа озени ялыларында Алтын Орда девирине аит шеэрнинъ бир къысмы къазылгъан эди.
Тедкъикъат этильген ядикярлыкънынъ кирамет материалы бир къач чешитке болюне: емек пиширильген ве ашалгъан суварылмагъан кирамет, къызыл чамур кирамети, тыныкъ сырлы кирамет, шамдан ве къандиллер.
Тедкъикъат участкасында джеми 8 бутюн савут ве къызыл чамурлы, суварылгъан савутларнынъ 72 парчасы тапылды.
Бундан да гъайры, А маликанесининъ гъарбий бинасындаки кирамет материалында ешиль сырлы, ачыкъ ренкли чамур савутынынъ парчасы; шеэрчикнинъ котерильген материалында исе къызыл чамур савутынынъ къандиль орьнекли кучюк парчасы тапылды.
Къызыл чамурлы суварылгъан савутлар бир къач шекильден ибареттир:
ангоб устюнден тыныкъ сырнен къаплангъан, къалын ве индже сызыкъларнен сграффито орьнекли сини ве чанакълар, пиалалар;
шамдан ве чыракълар, къазылмаларда тапылгъан кираметнинъ арасында суварылгъан гугюмлернинъ богъаз парчалары да бар эди.
Оларнынъ сапларынынъ юкъары къысмы юксек богъазларынынъ ортасына пекитильген.
Олар ангоб устюнден суварылып, богъазлары ойма сызыкъларнен яраштырылгъан.
Бу савутлар, Азакъ (Азав) шеэринде ясалгъан бир саплы гугюмлер типине якъын.
Къувурчыкълы бурумлар ве догъру сызыкъларнен сюсленген, ешиль сырлы монохром чанакънынъ тапылгъан тюбю буюк меракъ догъура (Тек бир парчасы сакълангъан).
Бу мевзу Азавнынъ монохром чанакъларынынъ сюсленювинде ишлетиле.
Бойле шекильдеки чанакълар къызыл чамурлы суварылгъан савутларнынъ кениш даркъагъан типидир, олар Азавнынъ Алтын Орда деврине аит къатламларында расткелелер.
Бойле чанакълар ерли истисалынынъ кираметинден, шу джумледен, Кефеде кениш такъдим этильген.
Сыр астында сграффито орьнеги иле, эксериет, полихром олалар.
Сыры астында орьнеги олгьан чанакънынъ парчасы да гъает меракълыдыр, суву тыныкъ, ешиль.
Сакълангъан кенарынынъ орьнеги беяз ангоб иле япылгъан бир тарафкъа догърултылгъан, азачыкъ бурулгъан «тамчы»ларнынъ эки сырасындан ибареттир.
Къою къарышманен ишленген ангоб орьнеги тек орьнекни къабарыкъ дегиль де, савутнынъ устюни де къабарыкъ косьтере.
Бурулгъан тамчылар шеклиндеки орьнеклер кашин чанакъ ве синилернинъ сюсленювинде де кениш къулланылгъан.
Оларнынъ устюндеки ресимлернинъ бу элементлери де азачыкъ къабаргъандыр.
Къырымгъа кашин савутлары XIII асырнынъ сонъунда XIV асырнынъ сонъуна къадар, Волгабою шеэрлери ве Орта Асия меркезлери иле, сыкъы алякъалар девринде, шу джумледен, Сарай ве Хорезмден кельмеси мумкюн эдi.
Къасабада тапылгъан ачыкъ шекильдеки савутларнынъ арасында, сграффито орьнекли ве монохром сини ве чанакълардан гъайры, тюбасты юксек я да алчакъ, четлери ачыкъ, индже, догьру я да азачыкъ къайырылгъан таджлы, пиала шеклиндеки чанакълар айырылып туралар.
Олар ангоб устюнде сары, ешиль сырнен къаплангъан; ангобсыз тегизлик сары сырнен боялангъан, ангоб тегизлиги сырлангъан.
Бу сой орьнекли ве шекилли савутлар Къырымнынъ бир сыра ядикярлыкъларында, Алтын Орда Азав материалларында, Волгабою шеэрлеринде XIV ве XV асырнынъ биринджи ярысына аит къатламларында тапылды.
Байбугъа ялыларындаки (Кефе) къасабанынъ кирамет материалларынынъ талили Къырымнынъ огренильген ве нешир этильген абиделери арасында уникаль, деп саймагъа эсас бере.
Бутюн кирамет комплекси Алтын Орда девирининъ Азав истисалында озь аналогияларыны тапа, бу исе умумен комплекснинъ XIV асырнынъ экинджи ярысы ве сонъуна аит, деп къайд этильмесине эсас бере.
Сюслернинъ базы фаркълары, эсасен суварылгъан кираметнинъ сграффитосынынъ Азав ве Волгабою аналогларындан фаркъы ве, аксине, орьнеклернинъ Къырым меркезлери, хусусан Кефе орьнеклеринен якъынлыгъы, олар ерли, къырымлы олгъаныны тасдикълай.
Айбабинанынъ фикирине коре, къасабагъа пек якъын ерлешкен Солхат (Эски Къырым) бу меркездир.
Къырымда чыкъарылгъан кирамет эшьяларыны Азакъ къазылмаларынынъ материалларында расткетирмек мумкюн.
Суварылгъан кираметнинъ импортында Азакънынъ иссеси ортаджа 50-60 файызны тешкиль эте.
Къырым эшьялары Къырымнынъ дженюбий-шаркъ шеэрлерининъ (Судакъ, Солхат, Кафа) махсулатынен такъдим этильген.
Шекилленеджек къарышмалар гъает йымшакъ, къумлу къарышмалар деерлик ёкъ, ирикиреч къарышмалары табиийдир.
Пиширмеси тегиз, культюс-къаверенкли.
Ассортименти гъает чешит: чанакъ, сини, тарелка, чанакъ, гугюм, басма орьнекли гугюмлер, ильмекли саплы бадие шеклинде савутлар ве саире.
1664 сенеси Балыкълаваны зиярет эткен орта асыр турк энциклопедисти Э. Челебининъ айткъанларына коре, XVII асырнынъ орталарында Къадыкойнинъ (Балыкълава) бутюн эалиси татарлыкъ (тюркий тилли) экен.
1992-97 сенелери Къадыкойнинъ территориясында отькерильген археологик тедкъикъатларнынъ нетиджесинде суварылгъан кирамет парчалары тапылды.
Бу — суварылгъан чанакъ, сини, гугюм ве къуманлар.
Эшьялар монохромлы, сары, къаверенкли, ешиль ренклернинъ чешит аэнклеринен суварылгъан, марганец экшилиги къошулгъаны нетиджесинде эшьялар эксериет чубарлангъан.
Мезкюр территориянынъ орта асырларгъа аит иншаатларнынъ ходжалыкъ чукъурларынынъ комплекслери XIV ве XVIII асырнынъ биринджи черигине аит материаллар иле такъдим этильген.
Тапылгъан брак кирамет парчалары, оджакъ аякълары — учь аякълы тиремелер — олардан суварылгъан савутларны пиширгенде файдалана эдилер, джам киби къою-ешиль тюсте шлак парчалары кирамет ерли истисалгъа аит олгъаныны тасдикълайлар.
XIX асырнынъ сонъунда ве XX асырнынъ башында Балыкълаванынъ кирамет истисалы Балыкълава бухтасынынъ юкъарысында муджесемлешкен эди.
Къырымтатар кирамет санаты, къомшу мемлекетлер чёльмекчилик истисалынынъ къазанчларыны къабул этерек, ят медениетлер тесирини сезерек, ерли колорит, аньане ве шахсий дюньябакъышларынен зенгинлешерек, манзаралы-амелий санатынынъ башкъа чешитлери киби, о да юкселюв ве тюшкюнлик баскъычларыны башындан кечирди.
XX асырнынъ башында кирамет саасыны артеллер, эснаф цехлери сыфатында, гъайрыдан тиклемек арекетлери япылды, лякин къырымтатарларнынъ аятында юзь берген сиясий, икътисадий денъишмелер кираметнинъ бедиий-утилитар дегерликлерининъ гъайып олувына алып кельди.
Джумхуриет къырымтатар санат музейи ве Акъмесджит бедиий музейининъ фондларында сакълангъан кирамет эшьялары бельки бедиий дегиль де, тарихий маддий нумюнелер оларакъ нисбетен зияде меракъ догъуралар.
Бу, 20-30-нджы сенелерде совет укюметининъ санатына хас услюп ве ёнелишлерини акс эттирген артеллернинъ кутьлевий махсулатыдыр.
О йылларда эшьяларнынъ сюсленюви, эксериет, этрафымыздаки акъикъат манзараларыны, коммунистик темсиллерни акс эттирювнен сынъырлана эди.
«Багъчасарай» вазасы, — «Илери» артелининъ махсулаты — ялынъыз тасвирий санатта дегиль, манзаралы-амелий характерли эшьяларда да озь аксини тапкъан «конструктивизм»нинъ айдын нумюнесидир.
Савутнынъ геометрик шекиллери къырымтатар нагъышларыны анъдыргъан шартлы чечек орьнегидир.
Хансарайнынъ мимарджылыкъ мевзулары, ресимнинъ оюлгъан черчивеси — буларнынъ эписи девирге уйгъунлыкътыр.
Базарны санайы истисалы савутларынен толдурув, чёльмекчилернинъ эшьяларына ихтиядж олмагъаны эснафнынъ сёнмесине алып кельди.
Ондан сонъки йыллар девамында къырымтатар чёльмекчилик аньанелери хатырланмады.
1970-нджи йылларнынъ сонъунда Къырымдан тышта пейда олгъан профессионал уста-кираметчилер башкъа медениет аньанелеринде тербиеленгенлер.
Бугуньде-бугунь Къырымгъа къайткъан рессамларнынъ огюнде унутылгъан эснафнынъ аньанелерини тиклев киби, муреккеп вазифе турмакъта.
Белли рессам Мамут Чурлунынъ иджады озюнинъ чешитлиги ве чокъ тарафлы олгъанынен айретте къалдыра.
Кираметчилик — рессам иджадынынъ даа бир меракълы саасы.
М. Чурлу озь ишлеринде халкъ санатынынъ кутьлевий мевзуларындан файдалана — гугюм, сельби, юзюм пытагъы я да салкъымы.
Бу тасвирлер къырымтатарларнынъ маден, таштан ясалгъан эшьяларында ве аньаневий токъумаджылыкъта сыкъ расткелелер.
Мамут Чурлунынъ манзаралы табакълары шекиль ве орьнеклернинъ уйгъунлыгъы иле, сызыкъларнынъ де осюмлик орьнеги, де мимарджылыкъ пейзажы, де арап языларыны асыл эткен тегиз ритми иле дикъкъатны озьлерине джельп этелер.
Олар озь гаммасы иле килимлерининъ сабырлы колорити иле ве къырымтатар нагъышынынъ гъает уйгъун ренк бирлешювлери иле сесленелер.
Чурлу аньаневий Орта Асия чамур оюнджагъына мураджаат эте.
Уста яраткъан уфакъ махлюкълар, эски заманларда киби худжур боялангъан олып, инсанларны къаза-белялар.
Сеитмемет Якъубов профессиональ кираметчилер сырасына кире.
О, 1938 сенеси Къырымнынъ дагълыкъ тарафында догъды.
1944 сенеси оларнынъ къорантасы Кострома виляетине сюргюн олунды.
Сонъра 1956 сенеси Озьбекистангъа кочьти.
Якъубов П. Беньков адына Джумхуриет бедиий окъув юртуны битирди.
1978 сенеси А. Островский адына театр-бедиий институтынынъ бедиий кирамет болюгини битирди.
1990-нджы йылдан берли Къырымда яшай ве иджат эте.
С. Якъубов турмуш ве манзаралы кирамет саасында чалыша.
Онынъ чай ве шербет ичюн сервизлери (чини, сыр, алтын) Орта Асия кирамети тесирининъ излерини ташымакъталар.
Буны анъламакъ да мумкюн, Якъубов чокъ йыллар девамында Ташкент эксперименталь-иджадий комбинатында кучюк тираж ве оригиналь кирамет рессамы оларакъ чалышты.
90-нджы йылларда Якъубовнынъ иджадында, материал аньаневий олгъанына бакъмадан, ташыгъан манасы джеэттен эйкель композицияларны анъдыргъан эсерлер пейда олдылар.
«Процесс» адлы ишинде, буюк шар ве ондан айырылгъан бир кесекни рессам дюнья, ер ве ондан къопарылгъан, къувулгъан халкъны — онынъ семетдешлерине нисбетен вахшийликни, иште, бойле тасвирлей.
С. Якъубовнынъ кирамет композициялары Озьбекистан ве Къырымда джемаат биналарынынъ интерьерлерини яраштыралар («Йыр», «Ер сейяреси» декоратив вазалары, 1980-1990 сс.), раатлыкъ комплекслерине пек келишелер («Сахра гемилери», «Гедже гулю», 1990 сс.), базыларыны Джумхуриет къырымтатар санат музейи сатын алды («Процесс», 1990 с.).
Иззет Аблаевнинъ (1940 с. д.) иджадыны талиль этерек, рессамнынъ амплуасыны бельгилев меселеси пек къыйын олгъаныны коремиз.
Онынъ иджады о дереджеде чешит-тюрлю.
70-нджи йылларда Аблаев Орта Асиянынъ монументальджи-рессамларындан бири эди.
О, Озьбекистан Рессамлары бирлигининъ Сергилер залы интерьери ве эсктерьери ичюн декоратив вазалар ярата (1974 с.); Сочиде «Озьбекистан» санаторийсининъ илери анбары ичюн декоратив чешме (1976 с.); Ташкентте Авиакъуруджылар медениет сарайынынъ вестибюли ичюн «Музыка» декоратив рельефли панно (1980 с.); Ташкент шеэр иджра комитетининъ сымарышынен раатлыкъ багъчасы кираметини (1982 с.) яратты.
Бу, эксериет, абстракт, нефасетли пластик шекиллер, оларнынъ о я да бу миллетке хас хусусиетлери ёкъ.
Бу даиренинъ энъ эий ишлери — Оренбургда Победа джаддесиндеки декоратив чешме (1987 с.), Ташкентте ерлештирильген раатлыкъ багъчалары пластикалары, деп саймакъ мумкюн.
Аблаев, куррели, геометрик шекиллерни чевреси къыйш сызыкълы шекиллернен бирлештирип, буюк усталыкъ иле худжур, сергузешт композициялар ярата.
Базыда олар тылсымлы осюмликлерни анъдыраракъ, багъча ве раатлыкъ ерлерине масал аэнкини багъышлайлар.
Бу ишлернинъ тек корюнишлери дегиль де, оларнынъ алельхусус ренклери де дикъкъатны озьлерине джельп этелер.
Ренкли (ешиль, мавы) асырларнынъ колористик эффектлери этрафтаки осюмлюклернинъ табиий тюслеринен бирлешип, табиатнынъ тазе ве гурьлюгини къайд этелер.
Шамот, чамурдан ясалгъан монументаль-манзаралы композициялар энди о вакъыт рессам темиз халкъ материаллары ве шекиллерине меиль бергенини бельгиледилер.
70-80-нджи сенелер — Аблаевнинъ иджадында кирамет саасындаки семерели иш йылларыдыр.
О, кирамет заводыны Озьбекистан бедиий фонду янындаки амелий санатнынъ эксперименталь-иджадий комбинатына чевире.
Онынъ директоры ола, иджат эте ве джумхуриет, бутюниттифакъ сергилеринде иштирак эте.
И. Аблаев чамурны ис эте, онынъ бутюн имкянларындан файдалана, джуляламакъ, оймакъ, сырламакъ киби техникаларны къулланувда, рессамнынъ профессионаллыгъы саесинде земаневий ве аньаневий ишлер яратыла.
Февзи Сейтхалиловнынъ иджады оригиналь ве озьгюндир.
О, 1959 сенеси Самаркъандда догъды.
1986 сенеси П. Беньков адына Джумхуриет бедиий окъув юртуны битирди, бундан сонь, чокъ йыллар девамында Ташкентте амелий санат эксперименталь-иджадий комбинатта чалышты.
Сеитхалиловнынъ ильк эсерлеринде бельгиленген хусусий чизгилер онынъ илеридеки иджадында эсас олып къалдылар.
Онынъ, кашпо, савутлар, къандиллер киби турмуш эшьялары биле мана ве темсилий юк ташымакъталар («Баарь натюрморты», 1987 с.; «Хораз», 1987с.; «Алев», 1998 с).
Сонъки йыллардаки эсерлери — «Кечмиш ве тюшюнджелер» (1995 с.), «Эски дегирмен» (1995 с.), «Тюшюнджелер № 44» (1995 с.) ялынъыз озьлерининъ адларынен биле оларны джиддий ве тюшюнип къабул этильмесине азырлайлар.
Тааджип этиледжек шей, насыл ола да, уста кирамет киби аньаневий санат чешитинде кескин социаль ве терен ахлякълы проблемаларны котере биле.
Сеитхалиловнынъ эсерлери маналы ве мунджериджели, оларны сабырнен сейир этмек ве огренмек керек.
Эксериет, бу лаконик, умумийлештирильген шекиллер дегиль де, «тертипли» пластик композициялардыр.
Олар къараманлар, мимарджылыкъ парчалары, пейзаж элементлери ве турмуш деталлеринден ибарет олып, парлакъ бедиий образлар яраталар.
Ф. Сеитхалилов — умумий ве шахсий сергилернинъ даимий иштиракчысы, 1995 сенесинден берли Украина Рессамлары бирлигининъ азасы.
Шамиль Ильясов (1960 с.), профессиональ кираметчи-рессам.
1984 сенеси Душанбе рессамлыкъ окъув юртунынъ кирамет болюгини битирди.
Нурек шеэринде бедиий мектепте оджалыкъ япты.
1988 сенеси Къырымгъа кочип кельди.
Иджадий ишнен фааль огъраша, джумхуриет сергилеринде иштирак эте.
III Бутюниттифакъ бедиий иджадиятынынъ мукяфатыны къазанды (1989 с.).
Эсасен шамот иле чалыша.
Бир сыра камер пластик композициялар яратты — «Достлар» (1986 с.), «Деве устюнде огълан» (1993 с.), «Наврез» (1994 с.), «Тувгъан виранелернинъ садасы» (1998 с.).
Ш. Ильясовнынъ чамурдан ясалгъан оюнджакълары — омюрден алынгъан къараманлардыр — къартий, чобан-бала.
Алышкъан эшьяларымызнынъ арасында тасвирленип, олар, балаларгъа хас юмор ве шохлукъ иле икяе этильген манзаралы жанр левхаларына чевирилелер.
Рустем Якъубов (1966 с.) 1985 сенеси П. Беньков адына Джумхуриет бедиий окъув юртуны битирди, бир къач йыллар бедиий комбинатта иджраджы-эйкельтыраш оларакъ чалышты.
1988 сенеси А. Островский адына театр-бедиий институтына кирди.
Оны битирген сонъ, 1993 сенеси Ташкентте «Гелиос» кучюк ишханесининъ баш рессамы олды.
1994 сенеси Р. Якъубов Къырымгъа кочьти.
Кираметчининъ энъ эйи ишлери сырасына шербет топламы (эки эшья, 1989 с.), «Кактуслар» декоратив пластикасы (1989 с.), «Нар» шыралар ичюн ичимлик топламы (1990 с.) кирелер.
Сонъки йылларда Якъубов уфакъ шекиллер пластикасы жанрында чалыша (88, с. 65).
Онынъ манзаралы кирамет композициялары хусусий халкъ типажлары кирсетилювинен аньаневий тюс ала, къадимий материалнынъ янъы ифадели пластик имкянларыны акс эттирювдеки ынтылувлар исе эшьяларгъа земаневийлик багъышлай («Голь янында», «Кузь натюрморты», 1990 с.).
Абдюль Сеит-Аметов — дизайнер, график.
О, 1970 сенеси Ташкентте догъды.
1989 сенеси П. Беньков адына Джумхуриет бедиий окъув юртуны, сонъра Харьков санайы-бедиий институтынынъ график болюгини битирди.
Сеит-Аметов кираметке айырыджа севги беслей.
Бир къач йыл эвельси, чёльмекчи устанынъ чалышкъаныны ильк кере корип, о, бу зенааткъа севда ола.
Абдюльнинъ арзусы йыллар кечкен сонъ амельге кечти.
Сеит-Аметовнынъ кирамет эшьялары яхшы таныла.
Онынъ кашпо, ваза, бардакълары турмуш савутлары черчивесинден чыкъалар.
Оларнынъ дегерлиги — шекиллернинъ алельхусус пластиклигинде, силуэтлернинъ нефасетлигиндедир.
Уста ренкли сырны ишлетмей, пишкен чамурнынъ сыджакъ аэнкини сакъламагъа тырыша, я да тютетюв усулынен назик культюс-къара аэнк асыл олмасына ирише.
Кирамет эшьяларынынъ сюсленюви минимум ола — бардакъ ве череплернинъ устюнде я да табакъларнынъ кенарында енгиль оймалар.
Аньаневий къырымтатар савутларынынъ шекиллерини текрарлагъан кирамет миниатюралары сейирджилернинъ дикъкъатыны озюне джельп этелер.
Аджайип ренкли, тыныкъ-йылтырагъан, тегиз эшьялар уста кемалына еткенини бильдирелер.
Абдюль Сеит-Аметов ве Рустем Якъубов озьгюн рессам ве кираметчилер олмакънен бир сырада, олар истидатлы педагоглардыр.
1999 сенеси апрель айында Халкъара «Возрождение» фонду Къырымтатар санаты музейи эсасында «Чамур орьнеклери» балалар кирамет мектеп-студиясыны тэсис этти.
Студия чалышкъан эки йыл ичинде онынъ устаханесинден чешит миллет векиллерине аит 200-ге якъын бала кечти.
Студия окъув джерьяны баскъыч-баскъыч алып барылгъан назарий ве амелий мешгъулиетлер эсасында къурулгъан, балалар башта живопись, ресим, ясамаларнынъ эсасларыны огренелер, сонъра кирамет истисалынынъ усулларыны — къалыплав, тезья башында иш, пиширюв, сюслев ишлерини менимсейлер.
Техникий бильгилер къырымтатар манзаралы-амелий санатынынъ аньанелерини огренювнен пекитилелер.
А. Сеит-Аметов, Р. Якъубов ве студиянынъ ёлбашчысы Ф. Асанова ишлеп чыкъкъан программа стандарт окъув джерьяныны теклиф этмей, о, бундан да муим — огретмек ве тербиелемек киби вазифелер къоя.
Къырымтатар кираметчилерининъ чокъусы озь миллий санатынынъ аньанелеринден узюльген алда тасиль алдылар ве рессам оларакъ шекиллендилер.
Оларгъа оларнынъ яш зенаатдашлары ве шегирт лерине кечмиштеки усталарнынъ мирасы нен узюльген багъны гъайрыдан тиклеп къырымтатар кираметининъ эвельки шу ретини къайтармакъ сырасы тюше.
### 3.6. ЭСНАФЛАРНЫНЪ ДИГЕР ЧЕШИТЛЕРИ
Гоньджюлик истисалы — Къырымда кениш инкишаф эткен саа эди.
Сакъланып къалгъан гонь эшьялары ве оларнынъ парчалары шуны тасдикълайлар ки, мында тери ишлев (табанаджылыкъ) къадимий заманлардан таныш эди.
Гоньджюлик истисалы, амелий санатнынъ дигер чешитлери киби, къулланылгъан техникий усуллар ве материалларнен сыкъы багълы эди.
Къырымтатарларнынъ айванасравджылыкъ ходжалыкълары, хусусан Къырымнынъ чёль тарафында, бу сой эснафнынъ инкишафына къолтуткъан.
XX асырнынъ башында Къырымда пек чокъ гоньджюлик заводлары ве устаханелери олгьан.
Оларда териден ишленген савутлар, къутулар, торбалар, аякъкъаплар, къушакълар ве даа бир сыра турмуш эшьялары чыкъарыла эди.
Териджилик цехлери буюк, кенъ биналардан ибарет олып, сепи, боя, къурутмакъ ичюн айры одалары олгъан.
Азбарда къазылгъан чукъурлар, четлери чамурнен сылангьан, я да таш фычылар ерлештириле, мында киречли сувда эчки я да къоюн терилери сылатыла эди.
Джибиген терилерни юнюнден темизлеп, киречи ювула, сепи мадделеринде тутyлып, сонъ боялана ве, ниает, джулялана эди.
Терилер эскиджесине ишлене эди.
Тек базы ишханелерде истисалны механизмлештирип башладылар (ювмакъ ве джуляламакъ).
Эгер эвель терилер къолнен, адий къызылчыкъ чубугъынен джуляланса, асырнынъ башында исе джулялав ишлери ичюн, учь адам хызмет эткен, махсус машина ишлете эдилер.
О йылларда къайд эткенлерине коре, «механизмлештирюв ве кооперирленюв Багъчасарайнынъ эснафчылыкъ санайысындаки инкъыляптыр».
Эльязма китаплары халкъ идракининъ хазинесидир, олар асырлар теренлигинден садалар котерип, земаневий окъуйыджыгъа халкънынъ тарихы акъкъында малюмат берелер.
Пергамент, тери ве кягъыт негизинде япылгъан пек чокъ эльязма китаплар да санат эсерлери, инсан иджадынынъ махсулыдыр.
Айрыджа эр бир къолязма китап окъуйыджынынъ дикъкъатыны озюне джельп эте, огренюв ве тедкъикъат иншаатына чевириле.
Джылтчылыкъ — сепиджилик истисалынынъ айры бир саасы эди.
Бу саа XVII ве XIX асырларда гурьдели инкишаф эте.
XX асырнынъ башларына барып исе о, екяне сымарышлардан ибарет олып, сёнип башлай.
Тери джылтны джулялавнынъ адий усулы — басма эди.
Джылтчылар ве мешин эшьялар япкъанларнынъ эписининъ де бу техникада чалышмагъа икътидарлары етмей эди, басма ишлерини махсус уста эда эте эди.
Гравировканы базыда рельеф басманен бирлештире тургъанлар.
Бу техника о дереджеде паалыгъа тюшкен ки, эксериет, басма ресимлеринен джылтнынъ тек юзюни яраштаргъанлар.
Шаркъ — алтын къапламанынъ (ялдызламанынъ) ватаныдыр.
Ялдызлама Къырымда кениш къулланылгъан.
Саде ялдызлама орьнекке алтын нокътачыкълар басылувдан ибарет олгъан, сонъра муреккеп орьнеклер ялдызламагъа огренгенлер.
Деве териси я маденден кесильген къалыплар ярдымынен, алтын къаплангъан муреккеп композициялар яратылгъан.
Атта чешит аэнкли алтын ишлетильген.
Терини бедиий ишлевнинъ даа бир къыйметли техникасы — мозаика — (аппликация я да интарсия) эди.
Мешин джылтларнынъ хусусий чизгилеринден бири — маден къошмаларыны ишлетювдир.
Кошеликлер, китапны къапатмакъ ичюн токъалар, къаплар исе китапны тек къорчамалакъ ичюн дегиль де, оны яраштыргъан къысмы эди.
Алтын ве кумюш къапламалары, филигранъ техникасында ишленип, мешин джылткъа пек келише эди.
Девир мешин эшьяларынынъ гъает сынъырлангъан сайысыны къалдырды.
Мешин нумюнелерининъ чокъусы дымлыкъ, атеш ве башкъа тышкъы факторлардан себеп гъайып олды.
Эльде этильген малюматларгъа коре, мешин джылтлы къырымтатар китаплары Англия, Алмания, Русие, Украинанынъ (Львов) музейлеринде, архивлеринде ве китапханелеринде сакъланмакъталар.
Асырнынъ башында Къырымда кийиз цехлери мевджут олып, олар шеэрлернинъ бутюн бир мааллелерини ишгъаль эткен эдилер.
Кийизджилернинъ устаханелери кенъ, ярыкъ, абадан биналардан ибарет олгъан.
Уста махсус кедиклер иле тинтильген юнни бир къач къат этип, тёшельген къасырнынъ устюне ерлештирген, сонъ оны номай, сыджакъ сувнен сылаткъан.
Бойлеликнен азырлангъан юнни тыгъырчыкълап саргъанлар ве бир бучукъ саат девамында оны аякъларынен таптагъанлар.
Азыр кийизни ачып, четлерини макъаснен тегизлегенлер, кене де сыджакъ сувнен сылатып, къурутмакъ ичюн авагъа чыкъарып аскъанлар.
Къырымда кийиз турмуш ве истисал ихтияджлары ичюн ишлетильген.
Эр бир татар эвинде ерге тёшельген кийизлер, намазлыкълар олгъан, оларны, хусусан чёль тарафларында, боялгъан юннен орьнеклегенлер.
Ходжалыкъ ихтияджлары ичюн кийиз ярдымджы материал оларакъ консерва истисалында ве мейвалар экспортында ишлетильген.
Агъач устюнде ойма эснафынынъ Къырымда озь аньанелери ве шахсий инкишаф эткен цехлери олгъан.
Бешикчи ве сандыкъчы цехлери башкъа эснафлар киби, озь пири ве селефнамеси иле тешкиль олунгъан.
Чардакъ дамларыны тиреп тургъан сустюн ве устюн башлары, пармакълыкълар ве савут-саба, бала бешиклери, кемикнен сюсленген сандыкълар, чешит курсюлер — бу агъач усталарынынъ чыкъаргъан махсулатындан аз бир къысмыдыр.
Асырнынъ башында Багъчасарайда оймалы мебель ве башкъа агъач эшьяларынынъ истисалы да сакълангъан эди.
Агъачтан окълавлар, аякъкъап, ореке, мебель — тёгерек масалар, яраштырылгъан бала бешиклери япыла эди.
Бунъа бакъмадан, энди о вакъыт техникий ве бедиий медениетнинъ деерлик эксилюви сезиле эди.
Усталар, фабрика махсулатынен конкуренциягъа къаршы турамайып, уджуз турмуш эшьялары — курек, тырнавуч саплары, пычакъ саплары, ашхане тахталары, окълавлар ве иляхрелер ясайлар.
Къарасувбазарда кой ходжалыгъы эшьялары истисалы боюнджа артель тешкиль этильген эди.
Юксек профессиональ усталарынынъ тек кучюк бир къысмы эснаф аньанелерине садыкъ къалып, юксек бедиий эшьялар (эксериет къакъламаларле сюсленген кошели масалар) яраттылар.
Бу махсулат ве асырнынъ башына аит къырымтатар амелий санатынынъ уникаль эшьялары бир сыра Бутюниттифакъ сергилеринде такъдим этильди ве Багъчасарай музейининъ коллекциясыны толдурды.
Джумхуриет къырымтатар санат музейининъ фондларында XIX ве XX асырнынъ башына аит сандыкъ сакъланмакъта.
Сандыкъ татар эви донатмасынынъ айырылмаз бир къысмы эди.
Онынъ ичинде савут-саба, урба, безлер сакълана эди.
Сандыкъ мебель оларакъ да хызмет эте, онынъ устюнде отурмакъ, ятмакъ мумкюн эди.
Башкъа халкъ санаты эшьяларында олгъаны киби, онда да утилитарлыкъ ве эстетика бирлешкен.
Къырымтатар санат музейининъ экспонаты сай оймалы орьнек иле яраштырылгъан.
Садеф ве сандал агъачы иле сюсленген.
Сандыкънынъ геометрик орьнеги чокъ халкъларда расткеле.
Бу — буюк ве уфакъ тепсичиклер (кунеш темсили), тёгереклер, сандыкънынъ ог тарафында ерлешкен сыныкъ сызыкълар.
Теэсюф ки, бизим турмушымыздан бойле эшьялар гъайып олып кетелер.
Бойлеликнен, къырымтатар эснафларынынъ аньаневий чешитлери инкишафынынъ козьден кечирюви ашагъыдаки хулясаларны чыкъармагъа эсас бере:
Асырнынъ башында аньаневий эснафлар деерлик юксек бедиий-техникий севиеде сакълангъанлар.
Халкъ усталарынынъ эшьялары олар юксек профессиональ севиеде олгъаны акъкъында делялет берелер.
Амма бунъа бакъмадан, энди экинджи онйыллыкъта джиддий инкъыраз башлана.
Онынъ себеби — 1921-22 сенелери Къырымдаки буюк ачлыкъ ве ичтимаий-сиясий вазиеттир.
Эснафчыларнынъ сайысы кескин эксильди.
Бу шараитлерде советлер девлети халкъ ходжалыгъыны гъайрыдан тиклев умумий сиясети черчивесинде аньаневий эснафларны гъайрыдан тиклемек огърунда белли адымлар япа.
Къырымда миллий эснаф санайысынынъ меркези Багъчасарай ола.
30-нджы йылларда Къырымда (Кезлев, Багъчасарай, Къарасувбазар ве саире) аньаневий махсулат (эксериет нагъыш ве тикиш) чыкъаргъан чешит бедиий-эснаф артеллери мейдангъа кетириле.
Амма къыскъа вакъыттан сонъ (1932 сенеси) огретиджи персоналнынъ микъдары етерлик олмагъаны себебинден токъумаджылыкъ устаханелери къапатылып, тек нагъыш устаханелери къала.
Аньаневий эснаф махсулаты омюрнинъ ичтимаий-турмуш тарафларынынъ энди денъишкен талапларына джевап бермей эди.
XX асырнынъ башында джемиетте юзь берген сиясий ве икътисадий денъишмелер, гъарбий Авропа медениетининъ келип кирюви джемиетнинъ турмуш ве дурумыны денъиштирди.
Санайы, фабрика истисалынынъ махсулаты, уджуз ве келишкен оларакъ, халкъ усталарынынъ эшьяларыны базардан чыкъарды.
Бойледже, эснафларнынъ аньаневий чешитлери кет-кете гъайып олып башладылар — силя истисалы, таш ве агьач устюнде ойма, бакъыр ве кумюш эшьялары, уникаль чёльмекчиклер эснафы сёнип башлады.
Асырнынъ башында Къырымнынъ узакъ районларында, ят медениет даа тесир этмеген ерлерде, сепиджилик ве кийизджилик истисалы, килимлер истисалы ве токъумаджылыкъ даа сакъланып къалгъан эди.
1944 сенеси Къырымдан къырымтатар халкъы сюргюн этильгени де халкъ иджадияты аньанелерининъ деерлик бус-бутюн унутылувына алып кельди.
Бугуньде-бугунь Къырымда халкъ эснафларыны гъайрыдан тиклев джерьяны юзь бермекте.
Бу джерьянда уйкен несиль усталары да, яш несиль векиллери де иштирак этелер.
Олар къырымтатар халкъ санаты ве аньанелерини мустакъиль, классик нумюнелерге мураджаат этерек, менимсейлер.
Языкъ ки, несиллер арасындаки багъ зорбалыкънен узюльди, «уста-шегирт» принципи эсасында огренюв имкяны ёкъ этильди.
Манзаралы-амелий санатнынъ чешитлери арасында ал-азырда интенсив инкишаф эткен сойларындан: нагъыш, шу джумледен, алтын йиплернен, килим токъумаджылыгъы, къуюмджылыкъ санаты, торевтика, кирамет, аньаневий эснаф зенаатларыны огреткен махсус курслар тешкиль олуна.
Халкъ иджадиятынынъ классик шекилиндеки сувенир махсулаты чыкъарув боюнджа кучюк ишханелер мейдангъа кетириле.
Амма, эксериет, яш усталар мустакъиль, эвде чалышалар.
Халкъ эснафларынынъ аньанелерини гъайрыдан тиклев джерьянында классик нумюнелерини огренюв, бу нумюнелер боюнджа яш рессамларны окъутув меселелери буюк эмиетке маликлердир.
Къырымтатар иджадий зиялыларынынъ векиллери — рессамлар, санатшынаслар бу ёнелиште буюк иш алып бармакъталар.
ХУЛЯСАЛАР
XX асыргъа аит къырымтатар тасвирий ве манзаралы-амелий санаты къырымтатарларнынъ маддий ве маневий медениетининъ табиий акси олды.
Къырымтатарлар бирдем халкъ оларакъ Къырым ярымадасынынъ территориясында орта асырларда шекиллендилер ве Къырым полиэтник медениетининъ чокъ асырлыкъ тарихынынъ варислери ве девамджылары олдылар.
Къулланманынъ биринджи бабында Къырым медениети инкишафынынъ ве къырымтатарларнынъ медений генезисининъ эсас баскъычлары бакъылды.
Къырымтатар халкъынынъ асыл олув джерьяны айдынлатылды.
Даа эрте орта асырлар девиринде Къырымда тюркий эали устюнлик эткен, XIII асырдан башлап исе, ярымада тюркий мусульманлыкъ дюньясынынъ бир къысмына чевириле.
ХV-ХVІІІ асырларда Къырым ханлыгъы девиринде къырымтатар халкъы медениетининъ инкишафы кульминацион нокътасына ете.
Тюркий компонентнинъ ве мусульман диндарларынынъ устюнлиги къырымтатар медениети инкишафынынъ хусусиетини бельгилей.
XX асырнынъ башына келип Къырымнынъ тюркий-мусульман медениети тюшкюнлик алында булуна, лякин къырымтатар санаты, мимарджылыкъ ве амелий эснафларда озь аксини тапкъан чокъ асырлыкъ аньанелер, юксек къазанчларны озь хатырасында сакъламакъта.
Биринджи бабнынъ макъсады — тарихчы ве этнографларнынъ хулясаларына базанып, къырымтатар медениети автохтон характер ташыгъаныны къайд этмектир.
О, ярымадагъа кетирильген медениет дегиль, онынъ шекилленюви даа мында тюрк-могъол ордулары кельмезден эвель башланды, къырымтатар медениетининъ характерини аля даа бу вакъианен янълыш багълайлар.
XX асырда Къырымнынъ санаты инкишаф эткен о темельни Къырым топрагъынынъ озю къойгъан эди.
XX асырда Къырым санатынынъ инкишафы, башындан чокъ фаджиалы саифелер кечирген этник тарихынынъ вакъиаларына бойсунды.
О, умумен учь девирни къаврап ала:
- 1895-1944 сенелерининъ девири, къыскъа, лякин парлакъ медений юкселюв, тасвирий санатнынъ янъы шекиллери пейда олувы, къырымтатар зиялылары пейда олувы, аньаневий эснафларнынъ гурьдели джерьяны иле къайд олунды.
Девир фаджианен екюнленди — Сталин репрессиялары йылларында къырымтатар иджадий зиялыларынынъ энъ илери къысымы гъайып этильди, чечекленип башлагъан санатлар зорбалыкънен узюльди.
Халкъ эснафларынынъ вазиетине кельгенде исе, о да башындан тюшкюнлик девирини кечире, онынъ себеплери эм объектив, эм субъектив: бир тарафтан, о, джемиетте юзь берген ичтимаий динъишмелернен багълы, экинджи тарафтан исе — аньаневий медений дегерликлернинъ дискриминациясына догърутылгъан, совет къурумынынъ сиясетинен багълыдыр;
- дженктен сонъки девир.
1945 сенесинден 1990-нджы йылларнынъ башына къадар.
Къырымтатар халкъы Къырымдан тышта дагъыныкъ алда булунгъан девир.
Бунъа бакъмадан, о озь тамырларыны ве чокъ асырлыкъ медениетини сакълап къалмагъа тырышты.
Бу девирнинъ хусусиети шунда ки, о, халкънынъ яшамакъ икътидарыны, онынъ юксек иджадий потенциалы олгъаныны исбат этти.
Бу йыллар къырымтатар медениетининъ тарихына, сиясет тазыйыгъына бакъмадан, озю акъкъында бар сеснен беян эткен, шан-шурет къазангъан адларны язды.
Бу девирде Озьбекистангъа айрыджа роль ойнамакъ сырасы тюшти, о, къырымтатар иджадий кадрларынынъ эсас къысымыны къабул этти ве осьтюрди.
Бу девирге аит къырымтатар санатынынъ тарихы — бу совет девирининъ бейнельмилель медениети черчивесинде иджатлары инкишаф эткен айры адлардыр.
Бу йылларнынъ рессамлары озьлерининъ миллий медениетини тешвикъат ве инкишаф этмек имкянындан марум эдилер;
- 1990-нджы йыллардан башлап шимдики вакъыткъа къадар девир.
Бу девир юз йыл ичинде къырымтатар медениетининъ янъы севиедеки экинджи тикленюви иле беллидир.
Бу девир къырымтатар халкъынынъ озь Ватанына къайтувы, бу вакъыткъадже ясакъ олгъан озюнинъ медений вариетини огренювнен багълыдыр.
Тарихий Ватангъа къайтув къырымтатар санатынынъ юкселювине кучьлю сильтем олды.
1990-нджы йыллар земаневий къырымтатар медениетининъ инкишафында кейфиети джеэттен янъы баскъычы олды.
Къырымтатар санатынынъ инкишафына девлет тарафындан къолтутула, санат инкишафына къолтутмагъа борджлу олгъан девлет ве джемаат институтлары тешкиль олуна.
Тасвирий санат мундеридже джеэттен денъише — о, эвель ясакъ этильген мевзулар — сюргюнлик, авдет акъкъында икяе этмек имкянына наиль олды.
Ал-азырда шегиртлик алында булунгъан амелий санатларда, эшьяларнынъ вазифелерни, оларнынъ семантикасыны огренювнен багълы, аньаневий шекиллер тикленювининъ фааль джерьяны юзь бермекте.
Ал-азырда къырымтатар иджадий зиялылары, Къырымда тарихий ве бедиий дегерликлернинъ вахшийдже ёкъ этюв фаджиасы текрарланмамасы ичюн, къолларындан кельгенини япалар.
Гъайрыдан тикленеяткъан къырымтатар санаты девирлернинъ узюльген багъыны гъайрыдан тиклемеге, Къырым иле асырлыкъ тамырларынен багълы бутюн бир халкънынъ унутылгъан медениетини джанландырмагъа буюк хызмет косьтере биледжек.
Къулланманынъ муэллифи, озюне хас хусусиетлери чешит баскъычларда чешит-тюрлю ачылгъан къырымтатар медениети инкишафынынъ умумий ёнелиши ве мантыгъыны такъдим этмеге тырыша.
Къырымтатар санатынынъ башындан юкселюв ве тюшкюнлик девирлери кечти.
Инкишаф бойле тюземсиз олгъаны тесадюф дегиль.
Къырымтатар медениети Къырым, Туркие, Русие, Авропада юзь берген ичтимаий-икътисадий, тарихий вакъиаларнен сыкъ багълы эди.
Бу беян этильген материалнынъ структурасыны да бельгиледи.
Материал чешит нокътаий-назардан бакъылды — тарихий козьден кечирюв, санатшынаслыкъ талили, монографик тедкъикъат.
Материалнынъ такъсими де тюзгюн дегиль.
Халкънынъ омюри ве медениетинде муим эмиетке малик ве корюмли нумюнелер берген санат чешитлерине метннинъ буюк къысмы айырылды.
Муэллиф мевджут ве эльде этиледжек ильмий ишлер, эдебий ве библиографик менбалары, архив весикъаларына базанды.
Базы санат чешитлерининъ нумюнелери ёкъ этильгени, Къырымдан тышкъа чыкъарылгъаны себебинден, оларнынъ талилинде сакъланып къалгъан беян ве делиллерге сильтемлернен сынъырланмакъ сырасы тюшти.
Зенгин назарий ве эшья материаллары мевджутлыгъы алларында, мевзугъа зияде хас ве типик нумюне ве усуллары джельп этильди.
Юкъарыда къайд этильген себеплерге коре, бир сыра рессамлар иджадынынъ талили аджим ве теренлиги джеэттен бир дегильдир.
Материалнынъ сынъырланувы я да профессионализм севиеси етерлик дереджеде олмагъаны себебинден, иджатлары махсус тедкъикъат мевзусы ола бильмейджек рессамлар акъкъында ялынъыз къыскъа малюматлар берильди.
Омюр бир ерде турмай, иджатлары янъы инкишаф баскъычына адым аткъан усталар Къырымгъа къайталар; рессамларнынъ янъы несили осеята, бундан итибарен мезкюр ишни этрафлы, деп саймакъ мумкюн дегиль, муэллиф озь тедкъикъаты ве башлагъан мевзусынынъ девамы оладжагъына умют эте.
